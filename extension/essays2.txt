Fè jistis reye
Jefò ki antame pou bay Repiblik Ayiti oun nouvo konstitisyon sanble konpatib ak vize Sekretarya, Kominote Karayib (Karikòm) pou tabli Ounsèl Mache & Ekonomi Karayibeyen (OMEK) nan lane 2008.

Karikòm ki regwoupe pifò zile bò Gòlf Meksik e Lanmè Karayib, veritab Nouvo Mediterane, genyen “Oun popilasyon ki depase 248 milyon nan ane 2002, lap ogmante a 278 milyon nan ane 2010, oun ogmantasyon plis pase 12% (pousan). Answit mwayèn kwasans anyèl la ap desann a 1.4%.” Resansman 2000 Ozetazini rapòte popilasyon Karayib la a 3 milyon (sou oun popilasyon total de 28 milyon imigran), pifò nan yo sòti Kiba, Repiblik Dominiken, Jamayik e Ayiti. Okanada, nan ane 2001 yo te evalye popilasyon Karayib la aje de 15 an osnon pigran a 284,000.” (A time to Choose, Caribbean Development in the 21st Century, 2005 Caribbean Country Management Unit/Poverty Reduction and Management Unit/Latin America and the Caribbean Region, Document of the World Bank).

“Imigran Karayib la, kèlkilanswa pèmanan osnon tanporè, voye kòb nan peyi Karayib la bay fanmi yo ki monte apeprè a US $4 Milya nan ane 2002. Derape lane 1998 a 2003, transfè lajan reprezante oun mwayèn 6% Pwodwi Domestik Brit (PDB) rejyon an, pigwo transfè lajan te fèt vè Ayiti, Jamayik, Repiblik Dominken, e St Kitts e Nevis. A 6% PDB rejyon an, transfè lajan double valè lajan kontan Asistans Devlopman Peyi Etranje, e li pi dire. Imigran ki retounen nan peyi yo pote gran kantite byen, ki ogmante byennèt moun nan peyi yo” (A time to Choose, Caribbean Development in the 21st Century, 2005. Caribbean Country Management Unit/Poverty Reduction and Management Unit/Latin America and the Caribbean Region, Document of the World Bank). Neyanmwen, nan oun rapò sou diferans sosyal e sante nan Amerik Latin e Karayib (ALK), Casas elatriye rapòte: “Tandiske pwopòsyon lajan salè moun rich ogmante, oun gran pòsyon popilasyon an kontinye ap viv nan povrete:

Nivo povrete nan ALK pa amelyore: nan ane 1980 li te 35%, de 1990 a 1994 li depase 40%, avan li te diminye a 35% nan ane 1997;
 
Ak ogmantasyon nonb popilasyon an, plis moun nan peyi ALK tap viv nan povrete diran de dènye dizan, yo te evalye apeprè a 200 milyon nan Amerik Latin nan ane 1997.”
San dout bezwen pou fòme blòk, rejyonal, elatriye se pou “Monte premye mach echèl devlopman ekonomik” (Sachs, 2005). Kididonk, pa gen okenn peyi ki kapab fè wòklò. Sepandan, bezwen sila a pa denye Altènatif. Nap kore sijesyon sila a ak postila1: limanite pigran pase adisyon ekonomi rejyonal nan mache mondyal.

Nou sèten moun ki pa li Istwa e etidye Jewografi andwa pa konnen lespri sele Pwochenginen 18 Novanm 1803 diran Konba Vètyè, Okap, Ayiti. Pa egazanp, avan Endepandans Ayiti pat gen valè inivèsèl se te rèy patikilaris, Ewopeyen, oun pati moun nan mond lan te trete popilasyon otoktòn ki tap viv nan pati lwès Ayiti-Kiskeya osnon Boyo tankou bèt. Mond lan pat janm temwen otan vyolans, tòti, asasina, krim avan Desanm 1492. Chèchè tankou nou di: “Sa fè plis pase 500 ane konkèt, kwazad, e rejete nan tan-espas kote plis pase plizyè milyon moun pèdi lavi ann Afrik e Amerik.” Sa a se rezilta Lòd Mekanik, lavi di, travay syè nan fwon, e doulè fanm, kap demantibile òganis moun e anviwonman. Dèke w wè eta majorite moun nan mond lan ap viv w dwe konkli Nouvo Lòd lan pa nòmal; ki vle di, oun Altè-Mond posib.

Tandiske nou pa konnen si sipòtè Altè-Mond yo posede resous, abilite, e moun pou pwopaje chanjman, men nou note Mondyalizasyon pwan mond lan pa fòs. Men se pa fòs ki sèl esplikasyon soufrans fòk w wè espekilasyon, ideyal, e lwa milye wap viv la. Fòk w anbwase reyèl-sosyal ki gen relasyon ak pwòp istwa w, lespwa w, nasyon w, osnon sa kap fèt selon lespri pou wale menmjan Kapwa te di: “Annavan! Annavan!”

Sepandan, evite Mondyalizasyon pap fasil pou majorite mas yo. Rezon an senp “Kilti Konsonmen” Etazini prèske detwi pwodiksyon nasyonal. Pa egzanp, pèpè pèmèt travayè pòv abiye bwòdè, men atizan pa anmezi pou fè konpetisyon ak faktori. Sitiyasyon sila a pote dewò endistri tout pwodwi. Anplis atravè ekspòtasyon “Sosyete Bouyivide” Etazini, majorite mas lan jwe sèlman wòl konsomatè epitou chanjman fèt nan mitan majorite mas la san pensonn pa remake. Abitid manje pa an rapò ak milye moun ap viv. Responsablite kolektif swen e sante chak endividi kapitalize san pèsonèl medikal pa fè pati kominote; kanta pou kay se komodite tankou machin.

Kilti se premye pwodwi Etazini, sitadèl Mondyalizasyon, ekspòte, e koutye lokal e nasyonal vann majorite mas toupatou. Pa egzanp, jèn Ayisyen kap gade videyo mizik Rap, Hip Hop nonsèlman imite zetwal Rap, Hip Hop, men yomenm tou fè gang, komèt vyolans, teworize kominote yap viv la. Èske w panse si se pat oun kò etranje ki vini abite jèn yo, osnon oun lespri fò kap mennen jèn yo; tap gen tout vyolans nan kominote Dyaspora kèlkilanswa Etazini, Kanada, Ayiti, elatriye?

Repons lan se non. Li pa nòmal nan nanchon an pou moun ap tiye Pwochen-Ginen, detwi òganizasyon kominotè, amwens ke li pa posede byen. Pa egzanp, “koupe tèt boule kay” te fè sans, te kowewan paske se te tèt e kay kolon. Jodiya, Ayiti se pou Ayisyen kontèks lan diferan; kididonk, vanjans pa alamòd pito se pou Ayisyen fè Jistis aplike nan kominote a pou majorite mas yo posede byen. Vyolans osnon patisipe nan aktivite ilegal kapital (lajan) pèmèt w mennen jouk kapitalis deside ranplase w, elimine.

Nap pwopoze Altè-Mond se sèl posiblite san sa pap gen relasyon siyifikatif ant moun e moun; e, moun e anviwonman. W wè tout krim, asasina, tòti, kidnaping se zak dezespere moun ki pa wè objektif reyalite; ki vle di, yo tonbe men pou oun tan yo toujou ap fè dega granmèsi eleman lanati tankou Idwogèn, Netwon, elatriye yo itilize pou fè zam nikleyè. Pa egzanp, Kris, avan Wòm te klouwe li sou kwa, di: “Depi jou Jan Batis wayòm syèl e latè soufri vyolans e vyolan yo pran li pa fòs.” Jodiya, ki lès kap mennen syèl e latè, osnon pouvwa moral e politik? Branch relijyon se Vatikan, Wòm, branch Leta se Etazini, e toude fonn anndan sistèm Palmantè ann Angletè.

Ann raple pou listwa lè Ewopeyen tapwoche Afrik, pwensipalman Pòtigè, Panyòl, Anglè, e Fransè piske yo pat fò ase yo te sètoblije rete bò waf. Evantyèlman, se pat pawòl osnon lespri ki te pèmèt yo rantre Afrik kidnape Afriken vini vann kolonis bò isit pito se poud kanon. Kididonk, li dwe klè wap itilize zam kòmkwa w gwo nèg, men w pa menm konnen sikoz zam nan ren, nan men gen sou w. Menm jan ak oun zonbi yo di ki sèlman egziste pou travay w la sèlman pou tiye. Se sètèn fòs moral jistifye krim, asasina, nan ka li di ki jis. E dèke w wè jistifikasyon sila a mal, goumen pou pouvwa, kou deta, gè sivil, osnon gè mondyal ki vini annapre pimal. Kèlkilanswa w se oun sòlda politik osnon relijyon w se oun malfetè. Poutètsa kominote la dwe edike w sizoka kad Ginen deside pèmèt w viv nan Altè-Mond yap fasonnen.

Li enpòtan pou nou pa rete sèlman sou fòs san nou pa obsève enfrastrikti idewoloji e chapant ekonomi.

Annou wè:

1e) Idewoloji pwopaje toutapou blan siperyè, nwa enferyè. Sa ki enteresan sèke dyalite siperyè, enferyè prezan pami moun koulè jon tou. Pa egzanp, blan yo pa kache sipremasi koulè e non sèlman yo louvri dyòl yo byen laj di yo siperyè; yo fasonnen sosyete sou baz ras Blan, Nwa, Natif-Natal Ameriken e Alaska, e Azyatik e Zile Pasifik. Nan peyi blan ann Ewòp, Etazini,  Kanada, elatriye, imigran yo arete, twomatize, vyole, pann, e depòte se nwa, ki konstitye Dyaspora Afriken, e Latino, moun ki pran nesans osnon paran yo sòti Amerik Latin.

Aya! Èske se pa oun mal? Blan an pote zam dife Afrik, Amerik, e Ostwali li rive kolonize twa kontinan yo; li detwi kominote, nanchon; li detache moun de anviwonman yo; li depeyize, dekiltirize moun; li batize yo kretyen vivan, kondane yo nan travay di, fatigan san li pa peye yo; e, apre plizyè santèn ane benefis gwanmèsi esklavaj; jodiya, yo di: “Piske moun Afrik pa kapab atenn menm nivo ak blan yo primitif, enferyè, elatriye. Apwòch sila a, fason wè, pou pi egzak pwendvi sila a blan an rele li konpetisyon.

Gade! Chak fwa w an kontak ak blan, oun po lanvè, menm sila yo ki parèt bonkè tankou Farmer, Sachs elatriye, pa bliye yo an konpetisyon ak w. Lide opozisyon se konsa pou yo vanse. Epitou yo se pwodwi osnon rezilta enstitisyon tankou Brown University ki pat ap reyisi san Esklavaj. Se sètèn yo parèt pi imen, men yo vini pote kole ak w pou yo kapab fè w adapte osnon vini oun wou nan machin Enstitisyon Finansye Entènasyonal tankou Fon Monetè Entènasyonal, Òganizasyon Entènasyonal Sante, elatriye. Nou te di li deja, ki mele nou moun nou konnen ki byen ak yo fache, sistèm swen sante baze sou modèl Ewopeyen pap janm bay bon randman pou tout moun. Se menm pou devlopman. Lesansyèl se pou nou toujou pre pou fè konpetisyon.

Joukaprezan sa nap di la pa egzije pou w filozòf, savan, jeni, e lelit. Kididonk, nap pwopoze teyowi, osnon kouman sa fèt. W dwe senpleman analize fè e pèsonaj yo; wè entèkoneksyon; epi tire konklizyon.

2èm) Tou dabò nap afime “Mache” vini avan Kapitalis; kididonk, pale de Ekonomi Mache enkoyewan, e se non-sans. Nou prezante agiman sila a paske nou pa dakò redwi relasyon ant moun e moun, e moun e milye yap viv nan okenn sistèm Ounsèl Bondye, Ekonomi, elatriye. Nou kwè li klè panse inik, e ide fiks panche oun bò. Byeze li tonbe. Nou pa dakò pou okenn nouvo kò, osnon Nouvo Lòd vini kenbe li. Dayè, Anpewè Jak 1e pat ka pale pi klè lè li te di: “Zafè Blan pa zafè Nèg, Nwa (se mwen ki di sa ki ekri ann italik).

Pwomès inivèsèl pa enterese nou. Tout jan se mantò. Pa egzanp, se nan politik migrasyon w wè vrè entansyon Kapitalis. Tandiske ajan Kapitalis ap manipile ofisyèl, e lidè nasyon yo pran rezidans diplomatik; anfèt, lakay li Kapitalis ap lanse chas alòm, bati mi pou anpeche sitwayen Afrik, Ayiti, e Amerik Latin rantre lakay li. Alò se sa ki Ounsèl Ekonomi an, Mond San-Fwontyè; se konsa tewori inivèsèl la manifeste. Sak bon pou blan, mal pou nwa.

Si odebi mond lan, nan oun moman Limanite, bezwen te enfliyanse Pwodiksyon nou pa gen dout libète chanje Pwodiksyon; kididonk, nouvo Mòd Pwodiksyon e Pwopriyete mele. Pa egzanp, se pat chans Anpewè Jak 1e tap pran lè li te òdone: “Okenn blan pa dwe pran tit mèt osnon pwopriyetè” nan Konstitisyon 1805 Ayiti, oun tèm ki raple Natif-Natal ki te derefize soumèt, bay legen, ale tere nan kwen. Atik lwa sila a Anpewè Jak 1e te di ki se Manman Lwa Ayiti se nan lit klas li te dekouvri. Li eksprime toubiyon Desalin. Pou Carruthers mwen di w: “Se la w wè jeni Ayisyen, ” Afriken.

Annou fè oun konpawezon byen bwèf ant Lafrans e Ayiti. Nan lane 1791 Lafrans adopte oun konstitisyon repibliken ak politik Libète e Ipotèz separe pouvwa oun sistèm tyèk e balans ant Egzekitif, Paleman e Jistis. Apre konplotè reyisi tiye Anpewè Jak 1e, Aleksand Sabès Petyon, Prezidan nan pati lwès Ayiti, kopye e dekalke Konstitisyon 1791 Fransè pou li te rive ranplase Konstitisyon 1805 e mete kouche premye Repiblik Nwa. Akò jeneral dwe fèt: konstitisyon repibliken se sous enstabilite, vyolans, okipasyon etranje ann Ayiti.

Nou kriye mons! Blan an ki te benyen nan san Afriken transpòte Sen Domeng la toujou; li kache nan Konstitisyon Repiblik Dayiti.

Atansyon Petyon te kenbe lwa fondamantal Ayiti nan konstitisyon li te fè vote, se an 1915 diran Okipasyon, Meriken eseye efase e retire Manman Lwa Ayiti. Oun lòt fwa, oun lwa pa kreye ni detwi. Jefò Roosevelt, Sekretè Etazini, pou defèt Ayiti te anven, e initil. Se Ayisyen, lidè, lelit rachitik, majorite mas la ki pou konnen lwa fondamantal Ayiti dwe aplike sou tout kouch, enstitisyon, kominote, elatriye. Pawòl kòmkwa Ayiti pat vanse paske manman lwa a te anpeche envestisman prive se mantò, se riz oun blan sèvo kap ranpe. Ayisyen konsekan ki enterese kanpe Ayiti pa dwe okipe yo de enfondreman Newo-Koloni, Newo-Liberal. Note menmsi lwa fondamantal la te sou papye ni Petyon, ni Anri Kwistòf, Wa nan pati nò Ayiti, pat bay majorite mas Ayisyen tit pwoprityetè, epitou blan an te marye ak fanm Ayiti pou evite manman lwa Ayiti. San dout yo te rive fè sa granmèsi konplisite Petyon, Kristòf, elatriye. Fè ki pi etonan li pran 190 ane avan oun prezidan Repiblik Ayiti te lanse mini pwojè kadas. Sepandan, Enstiti Nasyonal Refòm Agwè diran premye Administrasyon Rene G. Preval, oun lòt fwa ki chèf Leta-Nasyon Ayiti, pat pibliye rezilta Refòm Agwè nan lane 1995 a Milenè.

Nan paragraf avan nou te pwopoze libète chanje pwodiksyon. Koulyeya, nou pwal elabowe.

Pou oun titan, oun tibout tan, Endepandans Ayiti mete fen a Boujwazi Konpradò (ajan lokal biznis etwanje). Ewopeyen, pita Meriken, pou dechèpiye Ayiti te sètoblije enpoze dèt 150 Fran lò. “Eksperyans dèt etwanje ki vini “Doub Dèt” pèmèt espekilatè piye pwodiksyon kafe” (Gaillard, 1990). Apepwè 90 ane pita, Kapitalis ranplase Klas Boujwazi ki te pretann reprezante tout lòt klas. Kapitalis, klas kap dikte sak pou fèt koulyeya, te debake sòlda jouk anndan Bank Nasyonal Repiblik Ayiti, e zam nan men yo leve rezèv lajan nanchon an ale depoze Ozetazini. Diran 34 ane Okipasyon, Meriken ouvètman kontwole finans, pò, waf Ayiti. Èske gen dout kouman Kapitalis ap mennen Mondyalizasyon?

Se nan kontèks sila a nou sitiye povrete e vyolans youn kont lòt. Pa egzanp, nan peyi tankou Kiba kote Kapitalis pap mennen vyolans, gang, e pwostitisyon pa pwèske egziste. Leta-Nasyon Kiba pa egzèse lwa opwofi endividi kont kolektif la.

Annou kontinye gade Kiba. mòd pwodiksyon pouse Kiben e Dyaspora la toupre egalite. Piske pa gen rich, pòv e klas mitan Kominote Kiben atenn nivo ekilibre ki pi estab nan rejyon, emisfè lwès petèt mond lan. Kiba se sèl peyi katastwòf natirèl pa tiye moun. Menm Etazini, peyi Ewopeyen di ki pi rich omond, pa rive pwoteje lavi tankou sa fèt Kiba.

An konklizyon nap di, pran Kiba pou egzanp lwen pou ekspòte oun modèl chanjman se ankouraje, pwone Altè-Mond selon pwensip mòd pwodiksyon dwe dekouvri nan relasyon ak anviwonman moun ap viv; sikontans total istwa li; kilti otonòm li; e lekòl li. San dout lespri annavan fasilite dyalòg pou distribiye resous tout moun eritye. Mòd wè reyèl e sosyal nanchon an pa egzije pou w viv, fòk lòt la swa anba kòd, swa anba tè. Se panse defisi, pa gen ase pou tout moun, ki fè Kapitalis pèdi lapawòl e depann sou nonb sòlda ak bonm nikleyè li posede. Nou pa mande li chanje atitid, osnon adopte abitid sen. Nou senpleman ap afime li pa kapab anpeche volonte-aji pou nou viv Altè-Mond.  

Nou dakò Ayiti se peyi Ginen, men se Despòt Kretyen kap mennen. Poutètsa nou postile Nanchon Ayiti ap vini limenm lè Ginen ap byen-mennen epi tout klas, tout kouch, tout sosyete, e milyeya ap dwat e entegre. Doktrin materyalize pami moun, e kouman nap fè viv san pouvwa Enperyalis, Otoritè e Ekstèminatè? Pa poze. Nou dwe pran inisyatif ini e kontinye pratike devlopman otonòm. Fè jistis reye nan kominote a se travay tout moun, pa egzanp, dapre Marx, Alexis di: “W dwe sèlman fè sa tout moun kapab fè.” Sepandan, eksperyans pa menm pou tout moun; kididonk, pou atenn estanda dwa inivèsèl se Nouvo Mòd Pwodiksyon e Lwa Fondamantal Kominote a ki pou pèmèt tout moun lavi ekilibre e total.

Lekti menm paj istwa
Nou twouve li enteresan, Ayiti ki gen oun legasi istorik e tradisyon oral, pou pawoli Rene G. Preval, Prezidan, Repiblik Ayiti: “Gade m nan je, map gade w nan je” soulve tan kesyon. Pou kèk obsèvatè Prezidan Preval pa pale klè; zòt pa wè aksyon Prezidan Preval pran; tandiske genyen kap tann plis esplikasyon.

San nou pa nan politik, ni pran pati, nou enterese debat pwopozisyon Prezidan Preval pou nou eseye konpwann prezidan an. Toudabò sizoka li pa evidan pou tout moun nap pwente Preval pa premye moun kap aji sou sèn nasyonal, entènasyonal ki mande veye li. Poutètsa w dwe konsidere envitasyon “Gade m nan je, map gade w nan je” se lekti menm paj istwa.

Annou di nan devlopman tèks sila a nap senpleman fè referans a gade anplis desa nou dwe jwenn akò w sou mo gade; ki se, gade vle di veye, osnon siveye.

Jan nou te di nan paragraf anwo wap jwenn mo veye nan pwendvi lès e filozofi lwès. Pa egzanp, Bouda di: “Nan gade Indra vini wa bondye;” e, Kris la moman avan Women arete li te di apot yo: “Mwen pral priye ret veye.” Malerezman, apot yo pat kapab rete je klè, reveye; de fwa Kris la jwenn yo ap dòmi.

Pa gen dout konjonkti peyi Ayiti ye egzije pou w, sitou Paleman an, pote atansyon a sa kap fèt. W va eskize nou si rapèl Ayiti gen oun pase long arestasyon chèf Leta-Nasyon an reveye Ayisyen kap dòmi. Nou pa di sa kapab fèt koulyeya, men nou senpleman pwente si w prefere  montre entè-koneksyon veye yo.

San pèdi tan nap tire oun premye konklizyon sou pwopozisyon gade; ki se, enterè nasyonal se zafè, osnon konsène Ayisyen. Entè-jwèt la se: “Leta-Nasyon veye Ayisyen e Ayisyen veye Leta-Nasyon. Sa nou ankouraje w anvizaje se tokay enstitisyon e moun. Moun fè enstitisyon fonksyone, e enstitisyon fè Leta-Nasyon Ayisyen kontinye. Kididonk, enstitisyon fòme dapre lwa fondamantal. Esplikasyon sa a fèmen moun nan oun sèk limyè. Trajè, osnon sikwi, derape Mòn Wouj epi retou fèt anba Dlo Ble. Nan Ginen, Afrik mitik, senbolize lavi etènèl. Ble e Wouj, san kare blan, imaj miwa lavi. Dekoulè se louvèti ki pa defòme reyalite. Lespri 1803 pote karakteristik e pèsonaj endepandan oun jan yo etènèl. Nou konnen lavi pa fini poutètsa nou rekreye enfini nan memwa; ki vle di, nou konseptyalize karakteristik Lespri 1803 pote volonte aji pase bay jenerasyon pou yo pa bliye zansèt yo, ewoyis, e viktwa rezon sèten. Pratik retou selon Istwa ki fèt pami nou se zak moun ki brave lanmò pou lavi etènèl triyonfe. Se selon pwensip sila a Lekòl Ayisyen defini jeni, moun ki fè fas a danje, osnon sak kapab detwi nou, pou nou kontinye.

Men Ginen! Petèt w tande pale de pèsonaj Afriken sila a. Li vle jistis reye ann Ayiti. Mete ansanm ak Lespri, ekri nan menm lang majorite mas Ayisyen pale. Jete mask blan kap fè w pè, pote zam fann fwa; gade nanm w, ki anfèmen aspè kilti siyifikatif Afrik, e aji pou wale Annavan! Annavan!

Byen vit nap admèt agiman sak te fèt nan pase pap konvenk anpil moun poutètsa nap chèche plis akò. Nou sipoze gade se oun Modèl Chanjman Kolabore. E pou kore agiman an nou pral montre gade enplike aprann ansanm.

Li ta sanble Ayisyen anjeneral dakò se demokrasi yap aprann. Enben nap senpleman
raple Delhomme, youn nan Pyone Literati Ayisyen, pase karyè li ap anseye Ayisyen demokrasi. Tandiske leson nou aprann nan Se konsa Tonton pale Price-Mars ekri; rezilta travay Delhomme mèg, mèg anpil. Price-Mars remake pyone sa a pat makònen santiman li ak pa epòk li tap viv; sèn li tap dekri pat reflete peyi Ayiti; karaktè e pèsonaj yo pat peyizan, ewo endepandans; andènye, li pat karese cham fanm Ayisyen.

Se sèten elèv Lekòl Ayisyen pito Mèveye konnen Price-Mars, you nan prensipal ekriven Mouvman Endijenis Literati Ayisyen, te pase zèv Pyone demokrasi tès Lekòl Patriyotik Literati Ayisyen. Oun tijan tès la pat jis piske Pyone yo vini avan Patriyòt; ki vle di, pa gen fason pou Delhomme te okouwan pwopozisyon Nau te fè pou Ayisyen gen siksè.

Jodi a, pinga moun di nou opoze demokrasi nou jis montre li pa pase tès Nau pou Ayisyen gen siksè. Sepandan, nou senpleman nye doktrin libète e tewori separe pouvwa tyèk e balans, pou nou pale verite, san w pa bezwen verifye, Ayiti renèt pito Ayisyen pran nesans nan toubiyon, ki mele kilti twa pèp. Kididonk, nou bay emisfè lwès lan pwòp valè li e se nouvo valè pou w wè. Sa mande pou w ranvèse jan w gade reyalite. Jis paske nou obsève demokrasi se ansyen modèl pa vle di lap chanje. Dayè, nou konsyan w pa chanje oun modèl jodi, demen, apredemen, elatriye, w jis sispann pito w senpleman kanpe.

An nou konsidere, Pa egzanp, “De mousketè kap tire epe. Li enposib pou sak manke lòt la korije kout epe ki manke a” (Bohm, 1985). Se menm jan pou sèvo ki manke reyèl la. Li enposib pou eksprime tewori sosyal.

Pakèt pansè Ayisyen deja pale sou nesesite pou ranvèse Fransè a Kreyòl; ki se, oun premye etap. Apre yo di se pou w ale nan sosyete la. E dèke w rive nan sosyete la gade sa kap fèt wap wè sa ki pa fè sans, sa ki enkoyeran lap chanje nan kreyativite. Se oun chanjman san pè li chanje osnon ranvèse nan panse. Yo di sèvo se oun fòm enèji li pa kreye, li pa detwi, e enèji se menm a esplike, siyifi, vize, elatriye.

Gade! Ayisyen andwa tankou rat nan kaj epi oun nouvo esplikasyon bay li fòs pou li travay. Imaj mantal retounen sou reyalite rann moun oto-detèmine; yo aprann ansam sa pou yo fè; e, yo fè li san kòmandè.

Dènye analiz, nou wè se mantò lè zòt di: w bezwen li pou metrize enstitisyon, pwòp tèt w. Men li bay manti ak anpil souplès sitou li itilize lajan. Dapre nou, oun moun osnon pèp gen dwa bay lòt kichòy tankou legasi istorik e tradisyon valè pase lajan. Nan moman ensètitid sila a, moun kap kontinye fè chimen yo nan mond lan se moun kap kapab demontre sètitid, fyète, e bravou. Istwa, e Kilti Ayisyen pase lwa e oralti pou nou anseye lòt moun ak vize pou mete kanpe Altè-Mond.

Gen lontan nap gade karaktè endepandan tan-espas, jodiya fòk yo vini etènèl nan lavi nou. Pa egzanp, nou fonde nasyon; nou esplike linivè nan relijyon, langaj, kilti, elatriye; e, nan rityèl nou desine, osnon reflete, kòsmòs la, epi nou fè lespri pale. Kididonk, nou dekri linivè jodiy a nou dwe rebati Ayiti.

Abilite pou w fè pi byen pase nenpòt zòt se wè sa ki enfini nan w. Dapre lwa e oralti sa kap fèt esplike. Tank w ap esplike se tank esplikasyon ap pwopaje. Nou wè pou pwopaje siyifyi pwodiksyon. W andwa pap pwodwi epi esplikasyon chofe imajinasyon pou w travay. Nou pa gen dout lanati seleksyone Ayisyen kreyatè e pwodiksyon atizay ap bay rezilta Ayiti pwospè, rich. Kididonk, Ayiti dwe pwodwi pou li ekspòte e ekspòte pou li viv.

Dorenavan se pou Leta Ayisyen pran sa an chaj. Gen twò lontan Leta Ayisyen pa ankadre, sipòte sektè pwodiktif anndan peyi a. Petèt peman dèt la te egzije pwodwi kafe, men jodi a pa gen akò konsa. Dayè, se sèl nan domèn kilti e atizay Ayisyen abilite pou fè konpetisyon ak zòt. Kouman pou sa fèt? Nap pwopoze Leta Ayisyen gen wòl detèmine distribitè, aksè a mache eksteryè, sibvansyone reklam, tabli rechèch e devlopman nan Lekòl, Inivèsite, elatriye.
 
Pou apreyande objektif reyalite nou itilize tokay lavi; ki vle di, menm dedouble nan parèy li. Pwovèb Ayisyen siyifi: “Mèt kò veye kò.” Lè w sijetize esplikasyon sa a li vini objektif; e, kò w fè kò ak reyalite li vini objektif. Gade mwen, map gade w; vle di, nap gade reyalite e nan gade nap wè kote li pa fè sans; wè kote li enkoyewan li va chanje, chanjman san pè, nan rityèl, osnon repetisyon reprezantasyon modèl pou aprann ansanm. Esplikasyon sila a, entè-jwèt prensip e pèsonaj, pou pi egzak lespri monte chwal, anbrase kont, oun jan enfini. Nou wè gen oun seri konsèp lè w apreyande w parèt gran. W tale pou zòt parèt; koulyeya, w retounen paske lavi Ayisyen menase.

Doumafis Lafontan
Manm Près Kolektif Trileng, Rezo Kiltirèl Tanbou,
Asanble Atis Ayisyen nan Massachusetts, e Pèspektif Pan-Afrikanis.
10 Janvye 2007

Gran Rivyè Dinò, vil kote Dessalines leve kanpe pou tout Ayisyen viv Lib nan peyi Endepandan!

Doumafis Lafontan
April 2012

Carnaval

Ane 2012 make 300èm Anivèsè fondasyon vil Gran Rivyè ki sitye nan Rejyon Nò Ayiti ki pataje Il lan ak Repiblik Dominiken a lès. Nou imajine Rejyon Nò an gen on pase cho a koz Kap Ayisyen selon plizyè rapò sou Sen Domeng Kolonis te tabli kòm sant Koloni Sen Domeng. Anfèt, istoryen dokimante sòlda, sou zòd Bookman Dutty Lidè Revòl Jeneral Esklav nan mwa Dawou 1791, te prèske boule Kap Ayisyen plat.  Se apre batay 1791 lan, pou pèmèt Ayiti jwi wòl peyi Endepandan, istoryen premye remake Jean-Jacques Dessalines, Kòmandan Anchèf Lame Endijèn ki kouvri tèt li ak glwa diran batay nan Vertieres 18 Novanm 1803, on viktwa desizif nan lagè pou Ayiti te genyen Endepandans.

Malgre nou pa jwenn anpil enfòmasyon sou Jean-Jacques Dessalines, Fondatè Wayòm Ayiti Konstitisyon 1805 lan konsakre Anperè Jean-Jacques 1e, nou kanmèm rive dokimante se moun Gran Rivyè Anperè Jean-Jacques 1e ye. Se sou “Habitation Cormier” nan Gran Rivyè Jean-Jacques 1e pran nesans 20 Septanm 1758. Notab nan Gran Rivyè rakonte diran on vizit Anperè Jean-Jacques 1e t ap fè nan vil Gran Rivyè li te fè rache on pyebwa Kolonis te konn itilize kòm youn nan zouti tòti; nou vle di, yo te konn mare zansèt yo nan pyebwa sila pou bat yo. Nan plas pyebwa sila a Anperè Jean-Jacques 1e te fè plante on Sabliye pou nou pa janm bliye trajedi imen esklavaj koze.

San dout Anperè Jean-Jacques 1e se pitit Gran Rivyè ki rive nan piwo somè istwa, men nou p ap bliye pakèt lòt gran tèt tankou Desaix Monereau, Jean Baptiste Chavannes, Jules Solime Milscent, Louis Mars, Wilson Prévilor, Rénold Métellus, Georges Michel, D. Ita Lafontant, Franklin Guerrier, e Jean Price-Mars mèt ide, “Lekòl Endijenis.” Dapre achiv nou konsilte Price-Mars pran nesans Gran Rivyè an 1876, e li te bay tèt li tach esplike vokasyon lelit lan. Price-Mars ekri “Ainsi Parla L’Oncle,” san dout liv ki pèmèt Ayisyen viv ere e kilti nasyonal lan fleri, epi fè Leta Ayisyen ranmase karaktè endepandan li.

Pou listwa n ap raple “Mouvman Endijenis” lan se on repons dirèk a echèk repibliken Ayisyen ki kondui nan Okipasyon Ameriken derape lane 1915 jouk lane 1934. Mouvman Endijenis lan te gen plizyè lòt tèt k ap panse tankou Emile Roumer, Normil Sylvain, Antonio Vieux, Jacques Roumain, Carl Bourard, Jacques Stephen Alexis, elatriye.

Peyizaj Rivnòdè
Gran Rivyè, vil kote on bann gran tèt k ap panse ki leve kanpe pou fè lavi kontinye pami nou, merite on komerasyon nan menm mezi ak Ewo Lame Endijèn, ki fè libète triyonfe pou Ayiti pran endepandans, e Savan Lekòl Endijenis, ki parèt ak pèspektif Ayisyen, Entèdepandan e Imen.

Nan orizon istwa, li posib diran selebrasyon 300èm Anivèsè Sainte Rose pou tout pitit Gran Rivyè fè on feso pou erije “Mize osnon Moniman Memwa Esklavaj” nan emisfè lwès lan, an kolaborasyon ak UNESCO, on fason pou monn lan pa janm bliye destriksyon esklavaj koze jan Anperè Jean-Jacques 1e te swete. Anplis desa, nou dwe konsidere Trisantnè sila kòm on moman istorik nou pran pou lanse “Pri Ar Literè Price-Mars” pou rekonpanse chak ane nouvo savan “Lekòl Ayisyen.”

An konklizyon, nou konsevwa propozisyon de (2) pwojè ki mansyone nan paragraph presedan an kòm wòch angilè devlopman “Peyizaj Rivnòdè” pou atire Envestisè, Tourislokal, e Vizitè etranje nan Gran Rivyè Dinò, vil kote Anperè Jean-Jacques 1e te leve kanpe pou tout Ayisyen viv Lib nan on peyi Endepandan.

Doumafis Lafontan
Propozisyon pou 300èm Anivèsè Sainte Rose, Grande Rivière du Nord (Gran Rivyè Dinò), Ayiti
April 30, 2012

Gwòt de Platon

Doumafis Lafontan

Bèl Antre
Se paske Ayisyen ap viv eta ijan e enpòtan ki fè dirijan peyi an ap jere kriz de jou-an-jou1. Nan on lòt mo, dirijan yo tankou ponpye k ap kouri etenn dife pa si, pa la; bò isit, bò lòt bò.

Anpil politisyen gen tandans di se Michel J. Martelly, Prezidan, Ayiti, ki koze pakèt kriz peyi an ap fè fas. Sepandan, obsèvasyon sila a pa pran ankont lòt kriz avan tankou grangou kloròks pandan administrasyon Rene G. Preval, ansyen prezidan Ayiti, ki lakoz Palman an te bay ansyen Premye Minis Jacques Edouard Alexis on vot non-konfyans. Kididonk, refleksyon sou sa k ap fèt ann Ayiti mande on apwòch pi syantifik pou pèse mistè ki antoure difikilte Ayiti ap fè fas.

Repiblik Ekstèminatris & Otoritè
Nou pa kwè nou antò pwente Ayisyen p ap mache ak tan Ayiti piske li pa sanble dirijan yo respekte prensip ewo Lagè Endepandans etabli. Tandiske li klè nan nivo nasyonal lan pa gen okenn aktivite pwograme ki fèt nan lè yo prevwa. E konsekans reta pa nonpli sanble konsène pensonn memlè gen kèk pèsonalite ki denonse non-respè pou lòd etabli. Egzanp pi konkrè, venn senk an apre majorite Ayisyen vote Konstitisyon an, peyi a toujou ap fè fas a lwa tranzisyon. Sepandan, on analiz pi pwofon prouve gen sikonstans Ayisyen sètoblije respekte e suiv kalandriye alalèt. Pou plis prezisyon n ap di, ankèt sou Animis Afriken (nan pale popilè yo rele Vodou) revele lè Ayisyen gen pou l al bay lwa manje l ap kite menm travay nan Boston pou li rantre ann Ayiti nan dat seremoni lwa a dwe fèt. Evidaman, nou devan on fenomèm kiltirèl ak tout may li ki fè nou mache sere, nou vle di depreferans serye. Dapre Èzili Dantò, Vodou pa on relijyon se pito fason osnon mòd vi Ayisyen. E pou Kretyen n ap raple Laennec Hurbon di: “Menmsi ou pa pratike Vodou ou se Vodouyizan,” epitou Felix Morriseau Leroi lonje dwèt jouda sou kèk Ayisyen k ap pale Vodou mal epi fon anndan lakay yo gen gwo ogatwa2.

Nou pa gen dout, nan Kad Politik, Ayisyen pa mèt tèt li. Rezon an senp, n al nan baz Politik e la nou wè se Grèk yo ki vini ak pratik Politik. Ò pakou Grès ak Ayiti sanble, men yo pa menm. Se vre esklavaj te egziste sou teritwa Grès e Ayiti, sepandan evolisyon diferan group sosyal sou de teritwa yo pa menm. Jacques S. Alexis demontre: “Grès gen on kilti endividyèl, pèp Grèk lan p at rive ini sou teritwa yo t ap viv lan. Tandiske Ayiti gen on kilti nasyonal, e zansèt yo te fè inyon.” Kididonk, aplikasyon Politik bay on estil lidèchip endividyèl ki pa apropriye ditou ak tan-espas n ap viv lan. Dayè, estil lidèchip sila a, ki makònen ak on chèf leta ki konnen tousa l ap fè, gen solisyon pou tout pwoblèm, tout peyi a depann de li pa janm vrèman pote bon rezilta. Anfèt, venn senk dènye ane yo make ak entèvanson dirèk diplomat, militè e sekirite-paramilitè Etazini nan egzil ansyen prezidan Jean-Claude Duvalier e Jean-Bertrand Aristide. Sa ki pi rèd, dènye kou deta a kondui a on Misyon Nasyonzini ann Ayiti (MINUSTAH), finalman tout peyi ap mande MINUSTAH rache manyòk li.

Menmsi Alexis rekonèt gran tèm Grèk yo pote nan monn lan, li ankouraje nou dekouvri nouvo tèm osnon pwòp esplikasyon nou. Pa egzanp, apre Jean-Jacques Dessalines deklare Ayiti endepandan 1 Janvye 1804, li di “Pèp lan pa dwe depann de on lidè piske lè m te rantre nan goumen se sou pèp lan m te depann.” Dapre nou nonsèlman pinga Dessalines bay lan apropriye, li montre on lòt dimansyon lavi pou Ayisyen kontinye fè chimen yo nan monn lan. Ò Jodi a pa gen dout libète etranje ap pwone pou l fè sa li vle nan monn lan mete kontinyite an danje e lavi an peril.

“Aya Mbumba! Malè ap rive moun nan moman danje ki pa leve kanpe.” Se nan fason sila a Tayino yo te sonnen lanbi pou anonse lavi menase pa etranje ki te anvayi e okipe Ayiti. N ap mande, jodi a èske Ayisyen p ap fè fas a Envazyon (Òganizasyon Non-Gouvènmantal, Misyonè, Diplomat, elatriye) e Okipasyon (MINUSTAH)? Malerezman, Ayisyen kole nan chema klasik (Grès, Wòm, Ewopeyen, Etazini) ki pa gen anyen pou wè e ki pa gen okenn rapò ak mòd lavi nou. Kididonk, nou pa etone wè apa Dessalines okenn chèf leta Aysisyen pa mèt tèt yo piske chak endividi sila yo anba dikta Okipan. Fè etonan, Okipan tèlman odasye pa mwayen laprès etranje yo pran abitid rele chèf leta Ayisyen diktatè. Nou konprann jwèt lan, si Okipan rive deflete vrè wòl yo osnon twonpe rega Ayisyen pou nou pa gade sa y ap fè, n ap kenbe abitid blame youn, lòt san nou pa janm “monte tèt dlo” pou sispann desann tèt nou, kilti nou, peyi nou, elatriye3. 

Pèmèt nou site on lòt ka kote Okipan an ap twonpe vijilans Ayisyen. Dènyeman, Washington pibliye on rapò akablan sou fonksyonman Police Nationale Haiti (PNH)4-5. Dapre rapò sila a, ajan PNH koze on pakèt ka vyolasyon e abi dwa moun tankou ekzekisyon somè osnon ekstrajidisyè, tòti, bastonad, arestasyon abitrè, detansyon ilegal, elatriye. Dapre nou, rapò sila a enkonplè piske rapòtè etranje yo sèlman lonje dwèt sou konpòtman abitrè ajan PNH, san yo pa analize sistèm lan. Pou listwa, n ap raple se menm Washington k ap mennen ankèt sou PNH, an 1995 ki mete anplas tip Polis Konstabilè y ap blame pou vyolasyon dwa moun jodi a. N ap mande èske Washington pa responsab pou represyon ki dokimante nan rapò sila a piske Washington etabli PNH kòm on fòs represif, bra ame Leta Ayisyen? Dayè, Washington fin depafini Leta Ayisyen ak plan Newoliberal ki egzije privatizasyon antrepriz Leta, zòn franch nan Plèn Maribou, Caracol ak lòt yo poko bati, eliminasyon tariff, mache lib, elatriye.

Mèzalò se ki objektif Ayisyen? Majorite mas lan, ke ajan PNH yo fè pati, gen objectif klè: “Leta a se on Leta Kraze Zo, on Leta Piyajè li nesesè pou chanje l. E chak fwa majorite mas lan pran aksyon konkrè pou chanje Leta Piyajè, Leta Kraze Zo sila a nou jwenn Washington kanpe ankwa kont majorite mas lan. An 1915, Washinton debake militè, sòlda reprime rezistans popilè Charlemagne Peralte e Benoit Batraville t ap Mennen, militè Meriken te rive twonpe Rosalvo Bobo, lidè Kako. Okipan Meriken reprime ak kout zam fann fwa revòl Kako, Pikè, e tout mouvman chanjman anndan peyi a. Sa k pi mal, avan Washington te sètoblije retire sòlda l yo Ayiti an 1934, Washington fòme enstitisyon ki bay Forces Armées d’Haiti (FADH) e an 1991FADH komèt youn nan kou deta pi sanglan nan Istwa Ayiti, e finalman an 2004 Washington manniganse jouk li reyokipe peyi an ak MINUSTAH ki koze dèmilye vyolasyon dwa moun, ansanm ak epidemic kolera k ap ravaje moun pòv anndan peyi a.

Devan tout fè sila yo, nou pa gen lòt chwa ke tire konklizyon Washington lakoz kawo total tout obsèvatè objektif dokimante ann Ayiti depi prèske san tan. Men atansyon, selon Kwantòm Mekanik nan kawo gen on lòd6; nou vle di, Washington se lòd dezòd k ap fèt ann Ayiti. Pa egzanp, diran envestigasyon palmantè t ap mennen sou nasyonalite chèf leta, li klè pou tout moun se anbasadè Washington ki gen dènye mo. Dapre nou, ka sila a se on egzanp konkrè Washinton se lòd nan dezòd ann Ayiti. Ka a grav piske twa branch pouvwa, selon Doktrin Libète e Tewori Kontra e Ekilib, p at rive fè akò komen pou solidifye enstitisyon Leta anndan peyi a. Nan ka sila egzekitif e palman pèdi otonomi, nou pa menm bizwen pale de branch jidisyè an ki pa fonksyonèl. Dènye analiz sila a montre sistèm yo rele Enperyalis Washington an chaj koulye a se sous tout kriz ann Ayiti. Kididonk, li lè, li tan pou Ayisyen fokis sou vrè koz latroublay ann Ayiti olye yo chita ap chire pit antre yo, tandiske lenmi peyi a ap opere ouvètman san pensonn pa kontrekare Plan Lanmò Washington pou Ayiti7.

Sizoka ou pa rive sezi siyifikasyon Politik Ajisteman Striktirèl (PAS) peyizan nan Papay rele Plan Lanmò, n ap akouraje ou obsève ki kote presyon Ayisyen ap sibi sòti, pa egzanp tansyon ant fanm e gason; blan e nwa, oryantasyon seksyèl (tankou etewoseksyèl, omoseksyèl, lesbyèn, elatriye); sivilize e primitif; rich e pòv. Ò pifò Ayisyen dakò nou anfas on sistèm k ap divize pour reye, mèt e seyè. Mèzalò ou dwe al chèche sous divizyon ann Ayiti. Nou pa gen dout, se Washington k ap simayen divizyon nan peyi a e rès monn lan. Pa egzanp, apre laprès anonse Barack H. Obama, Prezidan, Etazini, sipòte maryaj ant de moun menm sèks, on group moun menm sèks pran lari pou reklame dwa pou yo marye ann Ayiti. Fason Washington fè l, peyi a ap fè fas konstaman ak on seri reklamasyon dwa endividyèl san kominote a pa janm gen tan pou l adrese deman sosyal yo ki pi fondamantal pou efektye vrè chanjman ki kapab benefisye tout kouch e enterè anndan peyi a. Jan nou te di an dirijan yo tankou ponpye k ap kouri etenn dife pa si, pa la.

Kavman poem
Poukisa tout moun sila yo ap mouri konsa? Pakèt moun ap mouri pou menm rezon Okipan an konkeri Afrik an 525 Avan Jezi Kris; komèt Jenosid kont Tayino e Arawak an 1492; etabli Komès Tri-Angilè esklav ant Ewòp, Afrik, e Amerik bò ane 1503; atake prèske tout peyi nan Amerik Sid e Karayib nan ane 1900 yo, e koulye a bati gwo anbasad ak baz militè prèske toupatou nan monn lan selon Doktrin Monroe. Ann Ayiti, Okipan an viv nan liks sèlman vis kapab peye; kididonk, tiye moun se on vis e koulye a ou dwe konprann poukisa gen tout visye entènasyonal toupatou nan peyi an. Pou ou viv san vis, vle aji pou sispann tout kriz anndan peyi an se pou ou gen kouraj rache manyòk amè Repiblik lan, on pwogram Enperyalis ki kòmanse nan kontinan an ak Revolisyon Etazini an 1776.

Okipan an, odasye li ye, trete Ayisyen lougarou, moun k ap lanse moun. Ò nou pa kapab imajine aktivite pi demonik pase vann moun jan sa te konn fèt nan Karayib lan ak Etazini. E pou plizyè obsèvatè, jounen jodi a Okipan transfòme esklavaj an men dèv bon mache pou fè izin, faktori, magazen, elatriye, fonksyone. Vrè dyab lan se Okipan an k ap panse, dirije e prezide lòd sosyal nan Repiblik lan selon levanjil politik e ekonomik ak pwomès Lespwa on vi meyè nan paradi san ou pa deranje sistèm lan. Levanjil se tibebe pou y al aprann sa, li klè apre ou mouri ou pèdi ajamè piske ou p at ap viv selon prensip Manman Lafrik; kididonk, ou p at Ginen ou p ap janm bon zanj.

Imajine ou ap viv nan on monn ki gen prèske 7 milya moun ladan li epi se Ayisyen ou ye. Fòk ou al reflechi mande tèt ou poukisa mwen fèt ann Ayiti? Men li pa sifi pou di ou se Ayisyen piske ann Ayiti gen bèt e gen moun. Se sèten nou pa bizwen raple nan Sendomeng, Kolon p at konsidere esklav yo se moun piske li te trete yo tankou bèt dèke li te reyisi retire bon zanj. Nou pral site on ka espesifik sou fenomèm fè moun tounen bèt.

On jou, nou on bann, reyini lakay on fanmi, t ap pale de Ayiti. Evantyèlman, konvèsasyon an debouche sou fenomèn mistè ann Ayiti, kòmkwa èske gen youn nan nou ki janm wè lougarou? Fè sèten Oralti Ayisyen chaje ak istwa, chante lougarou, chanpwèl, zobop, blengendeng, bizango, elatriye e san dout zèv literè pral rann istwa sila yo rigjd. Se konsa youn nan patisipan rankont lan pran lapawòl. Li rakonte kòm ofisye sanitè li te sètoblije mache lannuit. Se konsa on aswè li di yo lanse l. Epi li tande on vwa ki di bèt. Li reponn moun. Sesyon kesyon e repons sila a dire on titan. Apre li di yo demare l. Dapre, eksperyans sila a msye di li pa konnen si gen lougarou, men li kapab afime gen kichòy misterye nan peyi a.

Fè enteresan nou ankouraje ou anvizaje, sèke popilasyon an kwè genyen sosyete sekrè ann Ayiti ki kapab fè moun tounen bèt pou voye vann nan mache. Ò Ayisyen pa bizwen inisye pou pratike Vodou (Animis Afriken); kididonk, kote sosyete sekrè sila yo sòti? Nou pa konnen piske nou pa fè pati nan okenn nan yo, sepandan, nan kilti popilè Etazini nenpòt obsèvatè atantif kapab remake “Cowboys” gen abitid lanse bèf ak on kòd epi gen on latriye sosyete sekrè tankou “Tèt mò ak zo.” Dayè, anblèm pirat yo, n ap pale de “Flibustier e Boucanier” Francais an 1492 ki te vini okipe il Latòti, sitye nòdwès Ayiti, ak lòt pirat tout moun konnen tankou “Captain Morgan,” se on drapo nwa ak “Tèt mò ak zo.” Fè sila yo reprezante on pis enteresan ki mande plis rechèch pou etabli responsablite Okipan nan Krim Kont Limanite ki pa janm sispann depi Christophe Colomb te debake Ayiti an 1492.

Nou sèten, menm jan solèy klere devan nou, san viktwa zansèt yo nan Vètyè 18 Novanm 1803 Okap, Kolonis t ap fè esklavaj letènèl e kontinye priye espri sanginè, asasen, sanmannan kòm sen.

Jan ou wè lan zafè Endepandans pa on jwèt foutbòl pou on nonm ap kabre, fè fent, osnon mawonaj.

“E! E! Mbumba, bon zanj! En! En!
Ayisyen vle aji ak entèlijans
Ekstèmine okipan an
Ekstèmine chòche sila a
Ekstèmine l pou lavi retounen pami nou.”

“Koupe tèt boule kay” se modòd, pale klè, san anbigite, san konplèks Konbatan Endepandans ki fè Ayisyen moun. Zansèt yo sere on legasi istorik ki rann nou enkonfòtab nan Repiblik lan, ki make ak liks sèlman vis kapab peye. Nou pa fè pati ekip nèg ki pa pare al “kanpe nan bwa” e pa gen dout nou montre kareman, jan Dessalines di “Zafè Etranje pa zafè Ayisyen.” Anfèt, sitiyasyon kriz anpèmanans Ayisyen ap fè fas pa date jodi a. Se poutètsa nou dwe konkli, feso diferan gwoup Natif-Natal Ayiti lontan se on kout zèklè ki montre n ap viv nan gwòt kote ou sèlman apèsi pouvwa, lò, richès, elatriye8. Nou vle di, Dessalines, ki te wè koman pou li retire moun nan sistèm kolonyal esklavajis lan ki te kenbe zansèt yo nan esklizyon total, aksepte fè akò ak zòt tankou Alexandre Petion kòm Afranchi ki p at gen okenn dwa. Nou p ap janm sispan repete trajedi Ayisyen sèke Petion, nan konplo ak Christophe, Gerin elatriye, fè tiye Dessalines epi Petion reyantre Ayiti anba sistèm esklizif, Roger Gaillard rele Repiblik Ekstèminatris e Otoritè. Petion, Christophe, Gerin bay Platon rezon, si ou retire on moun anndan gwòt lan lè ou rive dewò nan limyè avèk li l ap tiye l pou l retounen viv nan fè nwa. Alegori gwòt lan t ap enkonplè si nou pa site on ka Afriken ki sanble ak Ayiti.

Tou moun konnen apre Thomas Sankara, ak asistan Blaise Compaore, fin kondui peyi a nan endepandans li chanje non pey an, li rele l Burkina Faso. On titan apre etranje pwente Burkina Faso pou antame negosyasyon ak Sankara osijè dèt Leta dwe Enstitisyon Finansye Etranje (EFE) tankou Bank Mondyal, Fon Monetè Entènasyonal, Bank Entè-Ameriken pou Devlopman, elatriye. Sankara reponn, gran ajantye entè-nasyonal yo, Burkina Faso on nouvo peyi endepandan pa dwe okenn EFE lajan. Okipan yo, devan fè akonpli sila a, te sètoblije bat zèl yo. Jeni Sankara sèke msye te wè klè; nou vle di, li te konnen ou pa dwe mete nouvo peyi nan sistèm ansyen tankou Repiblik. Sankara, briyan tankou lò, te reyisi retire Burkina Faso nan lòd mondyal kapital, konsiste ak dèt, defisi, inekite, elatriye. Malerezman, eksperyans Endepandans Burkina Faso dire on titan tou kout. Compaore fè tiye Sankara, koulye a Burkina Faso se youn nan peyi Afriken ki dwe EFE plis kòb.

Tande, n ap rakonte istwa vrè “Kavman.” Elas, jodi a koman pou ou fè rekonèt “Kavman” pami nou? San dout “Kavman” se moun k ap vin pale de valè Repibliken, Demokrasi, Privatizasyon, Kapitalizasyon depreferans Envèstisman Etranje se repons pou tout pwoblèm popilasyon ap fè fas. Sepandan, wazivte, vagabondaj, e lese grennen se karakteristik Repiblik okenn moun onèt pa kapab konteste. Èske alegori gwòt de Platon klè?

Toubiyon Ginen
Nou rive pèse prèske tout mistè eksepte onsèl, men li anndan ou. Kididonk, kle pou ou louvri mistè lavi nan men ou, jan Bookman Dutty, Ewo Lagè Endepandans Ayiti, di: “Koute kè ou ki rele ou viv lib.” Konnen ki moun ou ye!

Lè ou viv lib ou pa wè se nan men nou Ogatwa otantik, orijinèl, e esans pou lavi retounen pami moun, ye. Okenn panse pafè osnon ide fiks pa kapab pi bon pase sa bon zanj sere nan kò nou. Anfèt, se kò a ki sakre piske pa gen tèt san kò e dèke ou wè tout kò a sen, pa sèlman lespri, li vin posib pou devlope kilti nasyonal lan ki asire lavi kontinye chimen li pami nou.

Konfliyans Kiltirèl

Doumafis Lafontan

Agangou
Ayiti ap fè fas a kriz ki date plizyè dizèn ane, anfèt sikonstans malouk sila a parèt, kòmkwa Ayisyen pa posede abilite pou rezoud pwoblèm peyi a. Sepandan, lè nou gade byen, nou wè Ayisyen pa ankoz, se modèl ekonomik lan, kapitalis ki an kriz. Prensipalman, pwodiksyon enèji nan baz sitiyasyon dezas mond lan ap fè fas, ki evidan pa on seri pwoblèm tankou kriz bidjè nan Etats Unis (E.U.) enbalans echanj koze; Europe, ak peyi tankou Portugal, Italie, Grèce, Espagne, k ap fè fas a fayit; faktori enèji nikleyè Fukishima, andomaje diran tranbleman tè nan Japon, k ap kontamine anviwonman mondyal lan; e echèk ekonomi mache, Ayisyen rele Plan Ameriken pou Ayiti ak tout lòt peyi sou latè.

Pa dwe gen okenn dout, nan etap kriz n ap viv lan, se responsabilite chak Ayisyen pou chèche pote altènatif a pwoblèm sosyal yo ki pa san solisyon. Nan sans sila a, Camille Chalmers, Sekretè Egzekitif, PAPDA, ap klewonnen “Oun Lòt Mond Posib” depi lontan. Jodi a, apa travay akademik sila a ki enpòtan anpil, se viv modèl Lòt Mond lan ann Ayiti ki pi apropriye pou solisyone diferan difikilte, tankou mawonaj ak debwazman e erozyon ki koze inondasyon dèke lapli tonbe.

Se vre gen plizyè liy panse osijè fondasyon Ayiti Kiskeya1, sepandan, n ap mansyone sèlman de nou konsidere prensipal. Premye an, se Enstriksyon Kretyen, frè Katolik anseye, ki di se Revolisyon an France ki t enspire esklav nan Sendomeng pran zam pou libète. Dezyèm lan, se Lekòl Ayisyen ki di Lit Endepandans presede revolisyon Fransè (Fourchard 1988). Li pa etonan pou pensonn lekti d Ayiti chak lekòl yo pa menm, e rezilta rechèch ekriven de diferan lekòl yo varye. Pa egzanp, frè Nau yo, nou konsidere prekisè Lekòl Endijenis nan Literati Ayisyen, kategorik sou kontni pou Ayisyen gen siksè, tandiske ekriven ki suiv kouran Academie Francaise zèv literè gwoup sila a make pa diglossie.2

Pou nou, se Konfliyans3 ant Endijèn Ayiti (e.g., Tayino, Arawak, elatriye) e Afrik depreferans Alkebu-Lan (e.g., Arada, Nago, Ibo, Kongo, Dawome, elatriye), Alexis4 dekouvri ki apriori tout esplikasyon viktwa Lame Endijèn ann Ayiti. Merit e grandè Alexis remakab nan fòm konfòm li montre pou mete kontni zèv literè; ki se, ekri nan menm lang pèp la pale, “Realisme Merveilleux,” Alexis di ki fè pati reyèl, sosyal lan.

Kanatsiohareke, ka on etid
Chak ane nan Fonda, New York, E.U., Kanatsiohareke ofri espas pou Konfliyans, ki pèmèt oun bann moun fè eksperyans viv andeyò, kanpe nan bwa. Diran Konfliyans lan, moun aprann fondamantal lavi andeyò, pa egzanp, transpò kamyon ki mache ak lwil yo fin kwit manje; itilize elektrisite ki jenere pa bisiklèt moun pedale; kiltive pwodui agrikòl òganik; manje pwodui ki pa bizwen kwit nan dife; pran responsablite pèsonèl pou fè kominote a mache byen, kòmsadwa; onore e respekte teknik endijèn natif natal rejyon ès, lwès,

Konfliyans poem
Toudabò n ap di li pa nesesè pou pale de dezas ankò piske nou rantre nan on Lòt Mond k ap dire odela epòk n ap viv lan. Li sèten Lòt Mond sila a vini ak pwòp defi li, sepandan tach yo pa parèt tankou mistè paske nou konnen karakteristik Lòt Mond sila a, e savwa li fè vi nou pa ni di, ni fatigan, li bay espas-tan pou plezi gaye. Kididonk, lè nou suiv Alexis, nou wè apwòch n ap aplike a pa gen anyen pou wè ak ideyal, jeni, ewo, jezi k ap vini sove nou, osnon mond lan. Menm jan ak on pati nan zansèt yo ki t sètoblije kite faktori, plantasyon, e bitasyon pou ale viv lib nan mòn, noumenm tou nou dwe deploge elektrisite, gaz, petwòl e kite sistèm ki vle rann nou “Esklav Salarye”5 pou tout vi nou. Kouman sa pral fèt?

Nou pa dwe fè anyen nan chans, pa ezanp, mande kominote entènasyonal lan on chans pou Ayiti nonsèlman se betiz, men se on lachte. Prensip sila a kòrèk lè nou pran an kont se pat chans Jean-Jacques Dessalines t ap pran lè li t deklare Ayiti Kiskeya endepandan.

San dout on lektè atantif deja idantifye diferan konponan ki fè deploge e abandone faz kwasans, ak kriz kapitalis e imanitè, echèk ekonomi mache, leta echwe,” posib. Viv andeyò, pa nan sans pejoratif6 ekriven ki dekalke modèl Francais esplike, jodi a reyèl piske konfliyans kiltirèl, derape nan Mòn Baworiko ak Kasik Anri ki t resevwa zansèt ki t sove kite esklavaj nan Koloni Sendomeng,7 toujou ap pwopaje ant natif nataf rejyon ès e lwès. Se pa devinèt, ni se pa polemik nou vle fè, etid sou Ayiti Kiskeya montre klèman aspè Peyi Andeyò pi siyifikatif ke Repiblik Pòtoprens. Pa egzanp, nou imajine tip achitetik Boyo t ap koze mwens lanmò olye de kay an beton, ki vin sèvi kòm vrè tonbo pou dè milye pwopriyetè diran tranbleman tè 11 Janvye 2010. 

Se sèten on ekspè kapab prezante agiman syantifik, tankou konstriksyon kay parasismik, pou endike avansman. Sepandan, pwen sila a rate gòl lan piske etap n ap viv lan on moun dwe fè sèlman sa tout moun kapab fè, tandiske rechèch syantifik yo limite a oun ti gwoup, pifò nan yo se Ewopeyen. E tizuit sila a pa aksepte transfere teknoloji pwòp ki kapab diminye ann efè rezilta negatif pwodiksyon resous natirèl yo.8 Konfliyans, n ap esplike, pèmèt on moun konsevwa lavi andeyò san melanje ak kriminèl k ap kontinye komèt krim kont moun, pa egzanp, eksplwatasyon, sibjigasyon, dominyon, anprizonman, elatriye.

Apre etap kite sistèm lan, ranvèsman9 se lòt mòso ki fè li posib pou nou viv lib “Andeyò Diskou” (Brown 2000) k ap eseye kouri pi vit pase limyè. Dèke langaj lan chanje, mal-edik-syon plizyè lang, pito mal-edikasyon nan on lang etranje, premye sous divizyon vini sèch, fini ajamè. Note se pa on kesyon chwazi, pito se Lekòl Ayisyen ki egzije pale Ayisyen pou mete fen nan alyenasyon pami popilasyon ann Ayiti.  Si w dakò li nan menm lang Ayisyen pale, w pre pou pwochen faz lan; ki se, ale an deyò e la ansanm ak moun andeyò w ap kapab rezoud dènye pwoblèm Ayisyen ap konfwonte (Laroche 1981).

Kanpe nan Bwa
N ap di san rezèv Leve Kanpe nan Mòn Wouj, avan Revòlt Jeneral 1791 (James 1989), make depasman “L’Homme Economique” (Newland 2011). Ann avan, moun koulye a, gason tankou fanm, pran gaj pou demontre valè anndan k ale odela pwofi pou on tizuit envestisè, e konsomatè ki kapab peye konfò ak pwodui liksye.

Kanpe nan Bwa pa itopi, se pale klè devlopman otonòm pou moun viv lib e endepandan de tout sousou, pedan e malfetè ak magouyè k ap kritike orijinalite, otantisite, dinamis ki vlope valè pwòp lavi andeyò. Apa salte mòd pwodiksyon sivilizasyon pote, pifò moun anglobe nan on gran laperèz, on move prezaj mal-edik-syon. Èske gen dout piyaj pwodui pou kapitalis benefisye lakoz dezekilib k ap fè pifò moun chèche pwoteksyon Bondye kont fòs namtirèl yo ki parèt pi destriktif?

Dapre Ekriti Sen, sajès debite ak laperèz pou Seyè. Nou di non 77 fwa 7 fwa, li pa kesyon pou moun kontinye soumèt a Rèy Grandon. N ap di klèman, Rèy enpoze nan lane 1492 AD, ki t premye manifeste nan Mesopotamie an 525 BC, fini pap janm retounen pami natif natal k ap viv andeyò, kanpe nan bwa, san laperèz. Natif natal se bwa, menmlè yo reyisi koupe tèt bwa, tankou tèt Boukman, Konbatan Libète, Chèf Revòlt Jeneral 1791, teknik endijèn repouse paske rasin yo fon e anpil (Dorsainville 1987).

Goumen kont zòt pa nesesè ankò, koulye a natif natal dwe aplike jistis e ekite sosyal pou ranplase mal konstitye an Code Esclave, Noir, e Napoleon10 ki t anpeche chak moun gen aksè a resous selon bizwen li. Se dapre kontinuite Code Napoleon ann Ayiti, nou konkli “La Loi” se dènye refij mons, tankou Christophe Colomb, e Donatien Rochambeau,11 ki t beyen nan san natif natal kache. An konklizyon, kanpe nan bwa chak moun suiv kè li ki rele li viv lib (Carruthers 1985). Fason viv sila a, menm apre konkèt, rete entak pou plis pase 500 lane.

Manifès Popilè

Dima Lafontan
2004

Pères de la patrie
Toussaint Louverture - Jean-Jacques Dessalines
Alexandre Pétion - Henri Christophe.
haitiglobalvillage.com
 

Bèlantre
Premye Janvye 2004, Ayiti gen desanzan depi li Endepandan. Men rekonesans legasi istorik sa a debouche sou plizyè pwendvi, prensipalman ant de faksyon: youn ki te vle selebre pase glorye, e oun lòt ki pat vle selebre prezan degrade. Pou enterè Ayisyen nou enterese nan pwopozisyon sentèz rezilta Ayiti glorye e pipòv, nou pral demontre toutalè.

Ayiti, yon Paj Listwa
Nan Nouvo Mond lan, avan Ayiti, 1804, oun sistèm kolonyal-esklavajis tap taye banda, ki te gen ladan li oun aristokrasi nesans epitou po. Mas eksplwate, sou zòd Boukmann te revòlte kont sistèm sila a, e sou zòd Janjak Desalin te pran endepandans yo. Sepandan, move lang di liberasyon an pa pote okenn chanjman menmlè Frederick Douglas, youn Ameriken-Afriken ki te reprezante Etazini ann Ayiti nan ane 1800 yo, di Ayisyen aprann mond lan danje esklavaj e libète.

Premye, annou konsidere pwendvi loksidan osijè fè istorik sila a. Nou wè yo te konsidere zansèt yo tankou brigan ki pat obsève lwa Kod Nwa Louis 14 te òdonen an 1685 ajoute lwa sèten yo pat dwe reyaji kont, konmsi yo te oun wou nan machin. Filozòf Ewopeyen akouche tout oun seri liv pou sipòte esklavaj, finalman pè katolik te preche levanjil ki kondane nan lanfè nenpòt nèg ki te revòlte kont esklavaj. Kidonk, lide esklavaj te predetèmine, legal e moral te chapant pou moun e sosyete nan omwen 3 kontinan Ewòp, Amerik e Afrik pou plis pase 300 lane.

Britsoukou oun gwoup esklav parèt sou sèn politik nan Sendomeng; yo deklare moun kapab enfliyanse e chanje kondisyon yo. Sa ki etonan, tankou kdans myèl, yo pratike dans nan seremoni lwa panteyon Vodou Ayisyen. Seremoni lwa te filtre lavi esklav yo nan Sendomeng e kolonis te eseye bare Vodou Ayisyen, yo dekrete entèdi, bay pinisyon, pandezon, elatriye, paske yo te di se nonsans. Sepandan, yo pat janm konnen kouman pou yo sispann Vodou Ayisyen.

Koulye a, an nou egzaminen enstriksyon pi otantik, nou konnen, pa Boukmann, Chèf Revolisyon Sendomeng osnon Ayisyen, nan youn nan seremoni lwa avan Revòl Jeneral Esklav yo 23 Dawou 1791.

“Bondye ki fè solèy ki klere nou anwo, ki soulve lanmè, ki fè loraj gronde. Zòt koute Bondye kache nan nyaj. E la li gade nou, li wè tou sa blan fè. Dye yo a mande krim. Bondye nou vle byenfè, men Bondye ki si bon, òdone nou vanjans, li va kondui nou, li va ban nou asistans. Jete imaj dye blan ki swaf dlo nan je nou. Koute kè an nou ki rele libète.”

Lesansyèl, pawòl anwo an esplike toubiyon Boukmann osijè lit esklav kont mèt nan oun sistèm global kolonyal-esklavajis. Oun bò, gen oun lòd sosyal ki koze krim, pa egzanp, esklavaj. Lòd sa a Boukmann ankouraje nou denye li paske li ap fè nou soufri. Oun lòt bò, gen oun lòd moral avèk koutim verite e jistis, ki mentni estabilite sosyete e ekilib nan mitan moun. Ki se lè verite triyonfe jistis ranplase mal. Poutètsa, li te jis pou esklav yo chèche vanje e aji selon vanjans sila a, men nèg dwe depann de pwòp abilite yo pou reveye libète yo menm sèl gen desten. Ki vle di, esklav yo pat dwe rete tankou senp temwen nan sosyete kolonyal-esklavajis fòs envizib tap gouvène.

18 Novanm 1803, Lame Endijèn sou zòd Janjak Desalin fòse Lame Espedisyon Fransè sou zòd Leclerc mete balèzam e degèpi san kondisyon pati Nò Ayiti. Alwè, viktwa sila a pat sèlman vle di fen koloni esklavajis, men tou nesans premye nanchon apre-repiblik. Pwen an se, tout goumen politik, goumen pou pouvwa, kaba piske pèp la souveren e se nan mitan pèp la aksyon pran.

Anba pretèks lafyèv jon Ewopeyen eseye diskredi viktwa sila a epitou, move lang, yo di se te oun pak avèk dyab. Men nou pa gen dout plan batay Desalin te gen ladan li eklatman lafyèv jon ki te pral desimen ran Lame Espedisyon Fransè, e reyinyon aswè vlope nan Vodou Ayisyen te ofri kouvèti pou esklav diferan bitasyon òganize, santralize e fè ounsèl.

1e Janvye 1804, Janjak Desalin nan mitan lame chanpyon deklare Ayiti Endepandan. Peyi Ewopeyen yo rapidman plase Ayiti annizolman. Evantyèlman, Janjak Desalin kouwone Anperè Janjak 1e. Men li derefize tabli liyen paske li te vle sèl nòb Ayiti. Janjak 1e entwodwi modèl biwo tè pou dirije jefò pou verifye tit pwopriyete, ki se, premye jefò refòm agrè, osnon reparasyon.

Revolisyon Ayisyen, estrikteman palan, dekri lòd sosyal pa teyori espès souzimen filozòf te kapab konstri. An tèm pilaj, li dekri kondisyon moun nan nivo pi fondamantal (mas yo) istwaryen kapab fouye. Anfèt, nou postile (deklarasyon ki pa bezwen prèv paske verite li evidan), Revolisyon Ayisyen bay deskripsyon konplè kondisyon moun nan nivo sila a. Anplisdesa, nou kwè yun deskripsyon souzimen ki souliyen kondisyon pi konplè pase Revolisyon Ayisyen pa posib.

Rezon Revolisyon Ayisyen sèke li pèmèt nou esplike ki sa ki te pase lè kolonis te trete Moun Lafrik tankou byen nan Sendomeng. Avantaj swiv mannyè Revolisyon Ayisyen sèke li pèmèt nou predi rezilta plan newoliberal ki klase nèg kòm mendèv bon mache. Ki se, oun lòt fòm verite absoli dapre Ewopeyen.

Manifès Popilè 2
Dezyèm, an nou egzaminen reyaksyon lelit la pa rapò avèk Lespri 1803 diran konba Vètyè. Apre deklarasyon endepandans, lit pou libète sede plas a pretansyon kretyenvivan. Kolonis lage bèt yo nan lavi politik. Lelit militè Ayisyen cho pou yo jwenn onè e respè, rantre nan jwèt volontèman e 17 Oktob 1806, lelit militè a komèt oun koudeta, premye nan plis pase 25 kont diferan Chèf Leta Ayisyen, touye Anperè Janjak 1e. Sa nou envite w konsidere sèke lanmò Desalin siyifi triyonf patikilaris, osnon patikil, sou tèt ansanm. Kanta pou pwen sa a tousa nou kapab di sèke patikil byeze e etwat, li panche oun bò. San dout evennman nou ap asiste koulye a se siy patikil ap efwonde. Pou sa ki konsène nou, koudeta se peche, kèk move grenn manke sib. Sa ki te pimal pase mank sa a entèlektyèl Ayisyen te abandone tout jefò pou esplike trè osnon karakteristik Lespri 1803 Ayisyen te rann reyèl. Kidonk, mond lan toblije tann revolisyon 1848 la pou li taprann mas la kapab sèlman vin lib lè li posede mwayen pwodiksyon, e tewolojyen liberasyon nan lane 1960 yo ki te sipòte opsyon preferans pou pòv.

Apre koudeta divizyon layite nan mitan lelit militè ki te jwe gran wòl nan Endepandans Ayiti. Nan Nò Anri Kristòf tabli oun monachi (Fevriye 1807 a Mas 1820) avèk tout granpanpan ki akonpaye oun wayote. Wayote a te makònen avèk oun kòd travay, sistèm kat idantite e konstriksyon gran moniman, tankou Palè sansousi, Sitadèl Laferyè. Nan Lwès Aleksàn Sabes Petyon tabli oun repiblik (Mas 1807 a Mas 1818) avèk palmantè e gwoup presyon. Repiblik la te make pa lesegrennen e wazifte. Reyinifikasyon peyi a fèt avèk Boyer bò 1820. Men Lafrans te kontinye ap menase pwosperite e estabilite peyi a detanzantan yo te voye bato lagè nan limit dlo Ayiti.

An 1825, Gouvènman Fransè fòse Boyer peye oun ranson 90 milyon fran ki rann Ayiti premye repiblik ki te dwe oun lòt repiblik. Li te pran plizyè lane pou gouvènman ki te vini apre yo fini peye dèt la e sèvis dèt la.

Rezilta dèt la sèke leta te depanse resèt prensipalman pou dèt e sèvis dèt; yo prèske pat depanse anyen pou bati enfrastrikti, lopital, lekòl, elatriye. Kidonk, dirijan yo te kondwi Ayiti nan chimen ki denye noumenm kòm oun kolektif swadizan pou Ayisyen te kapab resevwa egalite endividyèl, ki se, ilizyon. Imitasyon te sèl règ, e yo te deklare krim nenpòt devyasyon. Se te epòk literati imitasyon, imite modèl Fransè.

Alaswit lè Fransè te akòde 3 pousan Ayisyen enstriksyon lekti, osnon konesans, dezekilib ki te swiv la pat jeneral. Tilelit rich sa a te pran depale, ala oun bèl lang se lang Fransè, ala oun bèl syans tandiske mas la, bò kote moun kap depale yo, te konsève pou oun tan ekilib li. Poutètsa enstriksyon laji san poutan enstriksyon separe nan espas pratik natifnatal ki te resevwa aki apwopriye, depale lelit fonn vin vilgarizasyon li tou vin elaji, atravè Ayiti defèt Ayisyen ki vini pasif e aksepte ranvwaye nati nou, devwa posib nou, kilti nesesè nou.

Dèt avèk tout sèvis li te transfere nan City Bank lè anvayisè Marines Meriken bayonèt nan men pran Bank Nasyonal Ayiti daso e vòlè rezèv lò peyi a. Okipasyon Meriken te dire 19 lane (Jiyè 1914 – Dawou 1934). Franklin Delano Roosevelt ki te minis lagè nan administrasyon Woodrow Wilson fèdyòlè se li ki te reyekri Konstitisyon 1805 lan pou li te efase atik: “Okenn blan pa dwe retounen sou tè Dayiti kòm mèt osnon pwoprietè.” Desalin di ki se lwa fondamantal Ayiti.
Ò Konstitisyon 1805 lan fèmen etaj konesans ki te rive nan piwo degre avèk Estati Dominyon. Tousen Louvèti te akonpli misyon istorik, li sede bay Janjak Desalin ki te pran konsyans mouvman konkrè reyèl Sendomeng nan lwa fondamantal la. Endepandans make oun nouvo etaj konesans, pa konsekan ansyen filozofi pat alamòd, li pat ap pral pwodwi okenn valè itil. Alwè, se nan filozofi depase sa a Anri Kristòf, Aleksàn Sabes Petion retounen. An nou bay plis esplikasyon, Tousen Louvèti tanbyen ke mal te goumen pou libète, li te rive pran lidèchip Sendomeng, nan sans sa a li te endispansab, men li te kesyon pou chanje lavi ginen pa lwa fondamantal, ki se, praksi sosyal la ki anglobe lit klas e aksyon kreyatris, e pratik endividyèl. Granmèsi lwa fondamantal la ginen pat ap senp espektatè ankò, epitou ginen te pral debarase avèk fo pwoblèm sipèstisyon, filozofi, egzistans, nan e pa aksyon revolisyonè ki te libere li totalman. Kidonk, pawòl Desalin se Manifès Popilè, li va vin langaj tout pèp la lè sosyete a reyini e otonòm. Lesansyèl, pawòl fondamantal e mouvman ki dwe gide Ayisyen se Revolisyon Ayisyen, dayè san teyori revolisyon sila a pap gen chanjman ann Ayiti.

Malerezman, jodiya, kominote entènasyonal la avèk patnè nasyonal debouche sou konklizyon Ayisyen pa kapab pran desizyon entèlijan kantilsaji pou eli lidè osnon jere zafè peyi a. Koulyeya, yo pran gran traka pou fè sosyete Ayisyen rete bastyon mendèv bon mache yo vle li ye dapre doktrin avantaj konparezon, ki mande pou kenbe Ayisyen nan inyorans pipwofon oun fason pou yo jistifye esklizyon yo nan zafè Leta-Nasyon an. Ki pimal, jodiya, kolonis kenbe Ayiti kòm leson zòt pa dwe swiv. Alwè, fratrisid, mizè, elatriye, san manti sètifye gran echèk Ayisyen. Kolonis refere Ayiti nan ran Leta-Nasyon ki echwe, youn yo dwe plase anba reseptè pou Enstitisyon Finansye Entènasyonal administre.

Men pwendvi sa a pa nouvo. Jakstefèn Aleksi, aprann nou sistèm semi-fewodal semi-kapitalis la echwe depi lontan, men leta kontinye fonksyone gras a charite sistèm kapitalis la. Sepandan, esplikasyon li an sèlman prankont kondisyon enfra-imen. Dekiprevyen vyolans Ayisyen kont Ayisyen? Tande byen pou reponn devinèt sila a nou site Frantz Fannon, otè Mizerab Latè, ki atribye rayisman nèg kont nèg a enpozisyon  kilti. Pwen an se, atravè Frè Enstriksyon Kreyen kolonis pase pwototip pa li ban nou. Alaswit pifò nan nou asosye demon avèk Ayisyen, osnon lòt moun nwa. Men alyenasyon pa enpozisyon kilti, anpremye te gaye nan mitan lelit, koulyeya, li prèske jeneral pami moun nwa. Pou Jean-Paul Sartre, mwen di w, enpozisyon kilti bay blan oun presans anpèmanans nan mitan moun nwa, ki vle di, blan an la menmlè li pa la. Meyè egzanp fenomèn sila a se relijyon senkretik la kote nou obsève imaj fanm e gason blan, loksidan di se dye, sen, gen oun plas ofisyèl. Oun fè nou konsidere ki an kontradisyon avèk enstriksyon Boukmann te pase avan Revòl Jeneral Esklav 22 Dawou 1791.

Ayiti Nèf
Nan paragraf avan yo, nou te makònen enfrastrikti ekonomi e sipèstrikti idewoloji pou nou te esplike sitiyasyon ann Ayiti koulyeya; ki se, de gwoup chèf, chak fòme avèk nèg e milat, kap goumen pou jwe wòl chèf nan sistèm semi-fewodal semi-kapitalis la. Nan goumen sa a lidèchip la, sousye de tèt li sèlman, toujou pre pou trayi, vann, majorite popilasyon an oun fason pou li jwenn estati, fo pwomès egalite. Zòt koute: nenpòt nan chèf sa yo ki ensiste sosyete Ayisyen dwe pwogrese andedan sistèm semi-kolonyal, semi-kapitalis la e pa mwayen koutim depase demach Politik konvansyonèl lan ap abouti nan chimen fèmen e yo ap vini prezidan diktatè, karismatik et medyòk nan Leta-Nasyon, Repiblik depase. Nou ensiste oun lòt fwa Revolisyon Ayisyen pase de pozisyon nèg pat moun e L’Ouverture refòmis a Desalin pozisyon radikalman nèf konsepsyon Dayiti e pèp Ayisyen.

Koulyeya, nou dwe konsidere koup soufrans e jwa tankou moman tanporè piske sèl lanmò kondwi nan kondisyon pèmanan la moun libere detout matyè, nan sans pwòp mo a. Kidonk, nan limit istwa se lit klas bò laba li kondisyon chanje, e pase pòtay sila a se chimen ki mennen kominike ant de rejyon prezan e definitive; ki se, leson ensousyans zansèt yo anseye mond lan.

Inyon Ayisyen, tankou paradi pèdi, pap janm retounen soufrans vini make lavi Ayisyen. Alaswit Ayiti genyen to kondisyon moun ki piba nan Emisfè Lwès la. Dapre rapò Nasyon Zini, 2003, lavi Ayisyen pap depase 54 an, e sou chak 1,000 timoun ki fèt 70 mouri. Epitou genyen dyalektik Restavèk. Nou aksepte domestike pipiti Ayisyen menm jan Leta-Nasyon pipisan dominen Ayiti. Abitid voye timoun nou rete avèk moun pou rann sèvis se konbinezon. Pwen an, nou dwe sispann abitid timoun dwe travay pou li jwenn swen nesesè. Si timoun pa lib fiti Ayisyen pap otreman.

San dout pou nou sòti nan sèk malefik sila a se pou nou reyentegre mouvman konkrè reyèl pawòl Desalin eksprime, ki se, “pinga pèp la depann sou oun moun pou kenbe libète piske lè li te angaje nan goumen pou libète se sou pèp la li te depann.” Lesansyèl se pou nou fè sentèz rezilta, Ayiti premye Repiblik Nwa, e Ayiti peyi pi pòv, li mennen bò aksyon pou oun byen komen, ki se, leve defi povrete, mizè, nonsans, osnon enkoyeyans, nan inyon sakre; oun pèp kap aji ini, endestriktib e aktif.

Nou wè, diran Revolisyon Ayisyen, chèf parèt, chèf tonbe, men toujou gen dèmilye ki te pare pou pran plas. Anverite, se kole avèk pwosesis sila a; se la sèl nou kapab si nou ap manyen reyalite nou; se la sèl nou kapab wè objektif reyalite nou; se la nou kapab wè tèt nou; pèp granmoun tèt li, mèt resous li; se la konesans pozitif peyi nou ye. Ki se, tank Ayisyen ap eklèsi tèt li lavi li va chanje. Pa egzanp, se paske peyizan Ayisyen tap rakonte reyèl e sosyal lavi yo nan kont Kreyòl, ekriven Ayisyen vin pran konsyans kòmanse ekri an Kreyòl. Pèp Ayisyen va ale de viktwa, 1804, a viktwa, 2004, a viktwa, 2054, a viktwa, 2304, a viktwa, 2804, nan pwosesis sanfen. Mond lan va gade pèp Ayisyen kap chante, danse sou kòd rèd egzistans.

Ankonklizyon, nou ap pwopoze pou pèp Ayisyen prepare miltirelasyon, atikile oun powetik liberasyon, deside kalte relasyon nou vle kenbe avèk Loksidan, minorite elitis, epitou dakò pou pataje tè, richès, byen, elatriye, ant tout pitit peyi a.

Nou ap ankouraje Ayisyen pou nou konte sou pwòp tèt nou, pwòp abilite nou pou nou retabli ekilib ant noumenm e anviwonman nou dabò alaswit ant noumenm san entèvansyon osnon medyason blan, oun pwopozisyon ki difisil pou pran lè nou teni kont yo akize de rasis nenpòt moun ki plede pou pwopozisyon sa a (Glissant).
Renovasyon iben pa seksyon kominal
Jesyon fatra kaymoun: separe fatra dekonpoze e nondekonpoze pa seksyon kominal
Tabli jaden kominote pa seksyon kominal
Fè konpòs pa seksyon kominal
Atikile politik enèji pou peyi a
Etabli pak nasyonal
Refòm agrè pou relanse pwodiksyon nasyonal
 
Nou dwe konnen prezan pa definitif pou nou kwape alyenasyon e deside kouman sosyete annou ap mache e mete fen oun fwa pou tout nan sityasyon diglosi, akselere ayisyanizasyon avèk lang Kreyòl, defini nosyon valè e chwazi valè, aksepte chanjman kapab sòti nenpòt kote, e ankadre e asire devlopman atizay.
Evite repetisyon li pa nòmal, pa egzanp koudeta
Amelyore tradisyon annou pa Etid Ayisyen, oun pati Etid Afriken
Asire endepandans jenerasyon kap vini
Alphabetize analfabèt
Sipòte Sèvis ekimenik
Ekzekisyon deklarasyon byen pa fonksyonè leta avan e apre fonksyon
 
Afimasyon imanite pigran pase adisyon sektè ekonomik nan nouvo lòd mondyal.
Mentni kilti nasyonal
Pratike echanj jis e entegral
Afime dwa pou kopye
Sipòte panse otonòm

Pale Fransè pa vle di lespri

Avangou
La sirène

Tout Ayisyen konnen, apre lapli Lasirèn al bwè dlo nan sous. La oun moun ki atantif gen posiblite pran kouwòn bèl sèpan sila a. E si moun lan rive fè sa san sèpan an pa kenbe li epi moun sila a remèt kouwòn lan byen vit. Enben Danbala ap kouvri li ak lò, richès, pouvwa, elatriye. Vèvè, lwa Panteon Vodou sila a siyifi Kolektif Ayiti zansèt yo lite pou fonde ki, dapre James, se oun Paj Istwa lemonn dwe aprann. Tandiske nou dakò edikasyon nesesè; sepandan, nesesite a pou Ayisyen dabò. Kididonk, se tach sila a, nou bay tèt nou dwa kòm Ginen e devwa kòm chèchè akonpli.

Istwa Kolektif
N ap santre esè a sou Istwa, patikilyèman definisyon mo sila a ki nan vokabilè pifò moun ann Ayiti.

San dout Istwa gen plizyè siyifikasyon men lè nou gade Ayiti nou wè se lit Ewopeyen kont Endijèn Ayiti e Afrik; ki vle di, lit ant plizyè gwoup sila yo pou resous natirèl detèmine sosyete Ayisyen ap viv. Li enpòtan pou note, apa de lit klas, genyen plizyè lòt kòz tankou administrasyon, fòs ame, ibanizasyon, elatriye ki se diferan faktè ki gen enfliyans sou moun ann Ayiti.

Nan twa zan, Ayisyen pral pase Santan okipasyon militè pa fòs etranje. Venn senk dènye ane yo t on reyèl lit pou pouvwa tankou “rache manyòk, coup de force, e grenn nan bouda,” ki kondui nan on seri entèvansyon ak militè Ameriken an 1994, e MINUSTAH, on Fòs pou Lapè Nasyon Zini te debake Ayiti an 2004. Sepandan, analiz preliminè pa sanble demontre evidans politik pote bon rezilta piske se on sèl prezidan ki reyisi konplete de manda dis lane, nan on entèval senk an pou chak manda.

Souvan nou tande yo di, anndan chak Ayisyen gen on grenn makout, on fason pou esplike tandans otoritè, diktatoryal, abitrè, elatriye, ki karakterize lidèchip ann Ayiti depi 1806, lane premye kou militè kont chèf leta. Pi resan kou deta fèt an 2004 lè on gwoup opozan politik t egzije ranvèsman chèf leta a pa mwayen ekstra-konstitisyonèl. Vèsyon pati konsène a rapòte, ofisyèl Ameriken kidnape li e depòte li ann Afrik, men gouvènman Ameriken di prezidan an demisyone. Demisyon ou non, pwen nou ankouraje ou konsidere, prezidan an pa fini manda senk an selon Konstitisyon 1987 lan.

Prezidan tonbe; Ayiti okipe; Ayisyen soudepandans on fenomèn k ap layite an konpay on latriye Òganizsyon Non-Gouvènmantal (ÒNG). Kesyon ki sa pou fè ak pòv pa nouvo. Nan ansyen rejim fewodal, wa te bay Legliz responsablite pran swen moun pòv, epi vin gen revolisyon e on nouvo rejim kapitalis, ak pwòp klas li, boujwazi ap mennen. Jodi a, nou wè wòl Legliz pa prèske enpòtan, anfèt sektè finansye an fòme on bra charite; ki se, ÒNG pou bay sèvis imanitè makònen ak kolòn fòs ame tankou MINUSTAH.

Monte tèt dlo
An nou retounen nan mitologji. Sèpan an k ap bwè dlo a fòme on sèk e li se reflè fantastik noumenm ki dedouble nan parèy li, on chimen yo retrase de ble syèl a ble tèt dlo. Kont sila vle di pwofite de on moman istorik, men fòk moun fè atansyon pou ou pa vin on wou nan on machin k ap mache. Tradisyon, pratik, pito “panse kolektif” konsène chak moun nan popilasyon an, sepandan, li pa sanble chak Ayisyen aksepte responsablite li nan okipasyon Ayiti. Li klè istwa fantastik noumenm sila a senbòl li deriban trese potomitan kache fason pou chak Ayisyen patisipe nan solisyon a eprèv peyi an ap fè fas.

An nou konsidere, pa egzanp, ka kolera ann Ayiti. Ankèt Minis Sante Piblik Larsene fè demontre Flèv Latibonit lan kontamine e kolera se on maladi enpòte; ki vle di, se etranje ki entwodui li nan peyi a. Koulye a, an nou gade kouman Larsene te reyisi idantifye kòz epidemi kolera. Premyeman, envestigatè monte Mielle on sous dlo ki koule nan Flèv Latibonit. Lè yo rive Mielle, yo jwenn prèv devèsman kaka, ki sòti nan baz militè MINUSTAH, Mirebalais, nan Mielle koze kontaminasyon Flèv Latibonit.

Flèv Latibonit

Flèv Latibonit. (Dimafis fotograf)

Li enpòtan pou pote atansyon a etap rechèch sou epidemi kolera ann Ayiti. Envestigatè yo, pou idantifye orijin kolera, te sètsoblije monte tèt dlo. Dapre nou, apwòch syantifik sila a, Larsene aplike pou demontre Nasyon Zini responsab epidemi kolera ann Ayiti, dwe pwopaje nan diferan lòt sektè tankou politik on fason pou rezoud kriz e enstabilite pami popilasyon an.

Krik! Krak?
Rakonte istwa Amerik, Nouvo Monn, se pale de triyonf iltim libète ann Afrik, 661 ane Avan Kris, pa on seri konba pou endepandans ou lanmò ki te kontinye ann Ayiti. Nan tan n ap rakonte la, nenpòt atak kont libète mennen nan goumen lavi ou lanmò ak konbatan kè yo rele yo viv lib.
Lit pou libète gen on istwa long. Sou tout wout pou transpòte diferan group sosyal Afrik ann Amerik, konbatan libète pa janm sispann lite. Yo goumen nan chato sou tè; nan bato sou lanmè yo revòlte e gen zòt ki te prefere plonje anba dlo. Rive Sendomeng genyen zansèt Afriken, Kolon p at janm rive mete nan esklavaj, on bann Kolonis p at janm rive donte, trete tankou bèt. Se defile konbatan sila yo, k ap goumen pou libète depi Afrik, ki reyisi genyen lagè kont Lame Fransè e deklare Ayiti endepandan. Konba pou libète, fas a konkistadò, esklavajis, kolonis, ak tout lòt libètisid, se altènatif evidan ki montre nesesite pou endijèn viv endepandan de koloni, epi suiv nati enfini.

Kesyon kouman ou ap fè viv san blan pa bizwen poze piske ou dwe koute kè ou ki rele ou viv lib. E piske libète anndan; ki vle di, pwòp fòs ou osnon pouvwa pou pa bay vag e pou ou sispann soufri, se endepandans ou lanmò. Pa gen kesyon chwazi ant byen e mal piske nou pa kapab fè otreman. Ekriti osijè Revolisyon Esklav se on mis-reprezantasyon de prezantasyon konbatan endepandans paske esklav yo te plis jwe on wòl segondè, pa egzanp bay mèt yo pwazon. Sèl diferans nou note se pami kòmandè yo, sitou sa ki t ale viv nan kominote lib andeyò nan mòn; ki vle di, yo pa t esklav ankò.

Se konsa, lavi nan Nouvo Monn, libète se on kesyon endepandans ou lanmò, grenadye alaso sa ki mouri zafè a yo, nanpwen manman, nanpwen papa pou lavi kontinye milyon konbatan brave lanmò pou endepandans Ayiti. Se sa mwen t ale wè, mwen retounen rakonte,

Pale Fransè pa vle di lespri 2
Granmèsi Frè Enstriksyon Kretyen, pifò Ayisyen letre aprann on Istwa Esklavaj, e on Diskou Nwaris. Istwa e Diskou sila zòt kontinye anseye misreprezante preponderans konba pou endepandans pa zansèt nou yo ki t ap viv lib nan pwòp kominote yo nan mòn, andeyò Sendomeng, koloni esklavajis Ewopeyen kòmanse ak Christophe Colomb an Desanm 1492 sou zile Ayiti Kiskeya.

Nan etap nou rive la, li enpòtan pou note pa gen okenn chèchè ki dokimante on gwoup moun ki te pote etikèt Nwa. Pawòl nèg ap trayi nèg se panse Ewopeyen pou simayen alyenasyon, zizani, divizyon, ensètitid, elatriye. Sepandan, nou jwenn “Code Esclave,” Louis XIV, Wa an Lafrans, te ranplase ak òdonans “Code Noir “an 1685. Louis XIV te sètoblije chanje Code paske mèt esklav nan Sendomeng t ap fin tiye siksè diferan metwopòl ann Ewòp. Ou k konprann poukisa li pa t on bon afè osnon biznis pou kolonis te gen dwa deside lavi ou lanmò selon Code Noir. Anplis desa wayòm ann Ewòp te vle entegre “Gens de Couleur” nan sosyete a, ki pa t janm sispann mande dyòb konesans osnon esperyans te kapab pèmèt yo fè. Code Noir te nonsèlman anpeche kolonis detui biznis, Komès Tri-Angilè ant Ewòp, Afrik, e Amerik, li te on fason pou entegre diferan klas Mèt, Afranchi, e Esklav nan Sendomeng.

Nou sipoze lavi e karaktè pèsonaj e fè ki kondui a refondasyon Ayiti se istwa mal rakonte. Istwa Ayiti, pifò entelektyèl aksepte, redui tan e espas lit endepandans pou viv lib nan on rezime Revòl Jeneral Esklav an 1791, nan fason sila li pi fasil pou makònen Endepandans Ayiti a Revolisyon Fransè ki te derape an 1789. Se kòmsi, zansèt yo te tèlman sòt, yo pa t kapab panse a libète, e sous enspirasyon yo, an nou di pito Ewòp se premye sous lespri. Byenere Ayisyen ki konnen “Pale Fransè pa vle di lespri.”

Nou pa souzestime narasyon sou Esklavaj gen gran anplè pami lelit nan monn lan piske Toussaint L’Ouverture konsidere kòm on ewo sou twa kontinan nou te deja site. Grandè Toussaint plis nan panse olye nan analiz syantifik; nou vle di, enstriktè edikasyon elitis pou alyene plis moun ke posib sètoblije reprezante omwen on esklav kòmandan-an-chèf Sendomeng, ansyen koloni esklavajis. Pèsonn pa dwe sezi peyi kolonizatè pa vle mas lan aprann anyen de Dessalines, vrè liberatè nanchon Ayisyen. Otreman, okenn nan nou pa t ap kontinye ale lekòl, e émigré nan “ville metropole” nan Kanada, Etazini, Ewòp, elatriye; ki se, vrè rezon leta repibliken egziste, asire transfè resous Ayiti a letranje.

Lekòl Mèveye osnon Ayisyen
Ak sa ki pi piti nan lanati enfini zansèt yo fonde nanchon Ayisyen. Nou anvizaje viv lib nan kominote andeyò senp e difisil pou kèk ekriven konprann. Dayè, chèchè sivilizasyon di yo pa jwenn okenn liv osnon lòt tip ekriti ki te kapab pèmèt yo etidye lavi moun an deyò. Pou nou se pa sa ditou piske lavi an deyò ap kontinye jouk jounen jodi a.

Chèchè Lekòl Ayisyen di ou dwe ekri nan menm lang pèp la pale pou ou fè mèvèy. Anfèt, Lekòl Ayisyen vin ak on mo Oralti pou esplike lavi, karaktè, pèsonaj e fè nan pi bèl zèv Literati Ayisyen tankou Gouverneurs de la Rosee, Compere General Soleil, Krik! Krak? Nan tip ranvèsman sila, pa gen dout, nou pèdi anpil pa reprezantasyon pèsonaj yo, sitou jan yo te prezante tèt yo. Ak Lekòl Ayisyen anyen p ap pèdi, pa gen konfizyon, ni pa gen nesesite okenn entèmedyè piske menm lang lan pale, ekri, chante, danse, taye, elatriye.

Chèchè Lekòl Ayisyen admèt Ayiti pa sèl peyi nan kontinan Akeriken kote te genyen kominote andeyò nan mòn pou sèten zansèt yo te viv lib. Pa egzanp, Jamayik repite pou trete Mawon te siyen ak kolonis Anglè, se menm pou Brezil kote Kilombo yo t ap viv lib, nou dwe mansyone lit pou libète nan Etazini menmsi konbatan yo pa t rive tabli okenn kominote lib. Sepandan, Ayiti diferan nan sans lit pou libète abouti a endepandans pou tout moun ki t ap viv sou zile a, epitou zòt ki t ap kouri pou tirani.

N ap esplike kontinuite mouvman endijenis, avan Saite dènye dinasti endijèn ann Afrik, jouk nou rive sou Tayino ann Ayiti Kiskeya ak lòt natif natal ann Amerik. Ou ka wè se on sèk fèmen, ki pa gen anyen pou wè ak Asiryen, Grèk, Romen. Sizoka ou pa konprann, n ap site Kwame Nkrumah, Prezidan, apre Ghana te fin deklare endepandans an 1957, te deklare endepandans lan pa vle di anyen depi gen lòt peyi ann Afrik ki poko endepandan. Kididonk, endijèn pa gen anyen pou wè ak koulè, ras, osnon fo premye repiblik nwa esklav fonde,
Endepandans Ayiti se kòz endijèn lib ki t ap goumen pou kenbe libète piske yo te konnen otreman Ewopeyen t ap fè esklavaj etènèl. Note nou depase dyalite esklav kay e esklav teren, osnon Kreyòl e Kongo, pou nou entwodui pèsonaj e lavi endepandan tan e espas, mouvman endijenis san kòmansman, san fen, san entèripsyon k ap fè chimen li pami natifnatal toupatou sou latè.

Politik Lari a

Doumafis Lafontan

Byen konte, mal kalkile
Laurent Salvador Lamothe, ansyen Premye Minis, Repiblik Ayiti, imajine oun peyi, Òganizasyon Non-Gouvènmantal (ONG) pa bay Leta rapo, Premye Minis pa bizwen bay Palman rapo. Kidonk, Gouvènman sibi e koze vyolasyon Lwa Nasyon Ayisyen.

San dout, se mank, nan move kalkil Lamothe te fe, ki se pi piti baryè lap fe fas kòm kandida pou Prezidan. Sepandan, rapò revele, Lamothe pa oun moun ki kapab jwenn oun konsansis ant Ayisyen, mank sila se pi gwo baryè pou karyè pilitik Lamothe.

Oun bann ak pakèt ewè
Michel Joseph Martelly, Prezidan Ayiti, te pase lòd egzekitif pou Sophia Martelly, madanm li, dirije Komisyon Kont Povrete. Epi li pa fè Eleksyon diran 4 an nan manda 5 an, kap fini 7 Fevriye 2016. Kidonk, oun bann ak pakèt vyolasyon Dwa Leta, pa Lamothe e Prezidan an, koze arestasyon plizyè moun ki tap denonse Martelly.

Sena Ayisyen pran desizyon twadwi Martelly lajistis. Chanm Depite dekline konstitye haute cour justice. Koulye a, Palman ap fonksyone ak selman 10 Senate. Nan domen Gouvenans ak Leta, nou note oun diminisyon pesonel eli, tankou depite ak majistra, e CASEC ak ASEC, ki afebli Dwa, Enstisyon, Konstitisyon ak Lwa Nasyon Ayisyen.

Politik Lari a 2
Fas a lopinyon piblik, ak presyon Popilasyon Nasyon Ayisyen, Martelly setoblije fòme oun enyèm Konsèy Eektoral Pwovizwa (KEP) pou egzekite eleksyon nan lane 2015, epi Pati Politik yo fòse li lage prizonye politik. Martelly pwofite opòtinite grasye prizonye dwa komen ak plizyè kriminèl, selon rapò plizyè òganizasyon dwa moun ann Ayiti tankou Andeyò. Nan kèk ka Martelly pat kapab aji, se Lajistis ki lage endividi Ofisye, Polis Nasyonal Ayiti, arete pou kidnapeng, asasina, trafik ilegal, ak fo izaj.

Martelly fè sanblan aksepte lide li sèlman kapab fè sijesyon piske li vin Prezidan Defakto. Jiska prezan, li pa pase okenn lòd egzekitif. Fè enteresan, nan dènye entèyaksyon ak laprès, Martelly tap eseye pase de Konpa a RaRa.

An konklizyon
Nap site analiz ak komantè plizyè moun ki pa panse, Konpa a RaRa se oun transfòmasyon menm jan ak kèk gason ki panse yo se fanm. Komanditè sila yo kontinye pale, yo di:

Jwèt demokratik la se "Mò nan wonn. Pwen fè pa.
 
Nenpòt moun ki komèt ewè dwe stope. Kèlkilanswa li te Prezidan, Kaporal, osnon Chèf, li dwe al kanpe deyò, pran retrèt nan enterè Nasyon Ayisyen.

Sou kisa w kanpe?

Dima Lafontan
2007

Jacques Valmidor
Kontèks Istorik
Dezekilib Rapò Fòs
Oun tibout tan apre debakasyon Espedisyon Christophe Colon ann Ayiti, batize Ispayola, 5 Desanm, 1492; kòmandè Panyòl, youn pi kriyèl pase lòt, evantyèlman detwi prèske tout popilasyon Ameriken atravè maladi, lagè, e travay fòse. Sa ki pimal nouvèl bote, richès Ayiti ann Ewòp te atire plis malfetè, prensipalman Boukanye, Flibistye vini viv sou tizile Latòti ki sitiye Nòdwès Ayiti.
Fas a mank mendèv pou eksplwate zile a Las Casas, pè Katolik, rekòmande achte moun ann Afrik pou ranplase Ameriken. Komèsan Ewopeyen transpòte plizyè milyon Afriken vini vann Ispayola. Afriken ki rete anvi, pakèt nan yo pat siviv Chimen Mitan, yo te komèt swisid, yo te mouri nan esklavaj koloni Fransè; e, zòt te chape ale viv lib nan mòn.
Divizyon, zizani ant Ewopeyen, prensipalman Panyòl e Fransè, fann Ispayola ande, nan Lès koloni Panyòl e nan Lwès koloni Fransè, Sendomeng; e, moun lib, ki tap viv nan mòn yo batize mawon, te toujou menase egzistans kolonis nan Sendomeng. Kididonk, rapò fòs yo anndan zile a te dezekilibre. Poutètsa Louis XIV nan lane 1685 pwomilge Kod Nwa pou tabli balans ant Mèt, Afranchi, e Esklav. Sepandan, nou ap pwopoze jefò pou refòme Sendomeng te vize estope mach destine moun aktyalize nan mòn.
Imaj mantal nou devlope de sitiyasyon Sendomeng se lit pou pran kontwòl zile a. Oun pati, Kolonis panse yo tap fè plis pwofi si yo te derefize kontinye opere anba akò komèsyal Esklizif ak Frans; e, oun lòt pati, Afranchi panse yo te andwa jwenn nenpòt fonksyon edikasyon te kalifye yo okipe. Note de gwoup yo pat menm, pa egzanp, Kolonis te divize ant wayalis e repibliken e Afranchi te konpoze ak nèg koulè; milat e nwa.
Bò lane 1758 Kolonis kòmanse sispèk reyinyon lannwit sèvi kouvèti pou planifye revolisyon. Derape ak Padrejan, Makandal, Boukman, elatriye, moun Sendomeng asiste defile chèf lib tòch nan men eklere jefò pou moun fè chimen nan monn lan. Objektif tout chèf lib yo sete endepandans Ayiti. Anfèt, nan oun reyinyon aswè Makandal te deklare pami moun jon, premye abitan Ayiti; moun blan, okipan Ayiti; e, moun nwa, dènye a tap rete mèt Ayiti.
Tandiske an Frans mas pèp la kapote wayote e lane 1789 konstitiyan vote Konstitisyon doktrin libète e teyori tyeke e balanse pouvwa separe. Nan Sendomeng nèg koulè, reprezante pa Ogee e Chavannes zam nan men reklame dwa pèsonèl. Yo touye apeprè oun ponyen kolonis. Jefò nèg koulè pou genyen dwa endividyèl echwe. Kolonis kenbe Ogee e Chavannes kondane yo epitou dekapite yo pa siplis wou.
Toutakou, san bri, oun bann moun nwa parèt sou sèn entènasyonal yo kriye Vanjans! Vanjans! Vanjans! Vanjans!
Rapò Moreau De St Mery sou pati Lwès Ayiti enfòme nou pou nou bay plis presizyon sou fè san presedan sa a nan Listwa Mond lan. Nan rapò kolon sa a li note moun nwa depi yo ap prepare oun move prezaj danse Dans Mandjo jouk yo vini eksite apre chèf parèt di lespri pale ki sak pou fèt. “Men kòm yo pat sèvi menm dye toujou genyen youn ki pou denonse konplo.”

Jefò pran kontwòl zile a
Revòl Jeneral Esklav yo mwa Dawou 1791 te oun sipriz total pou tout Kolonis. Menmsi istwaryen pa dakò sou jou evennman ki siyifye inyon panse e kè moun nwa, pa gen dout Boukman Dutty, Chèf Revòl la, 22 Dawou 1791 te pwononse deklarasyon selèb nou rezime: “Libète se desten moun.” Nap di se pa oun finisman, men dedoubleman sèk limyè. Premye, chape anviwonman koloni esklavajis ale viv nan mòn. Dezyèm, koute kè nou kap jwe rit libète. Annefè, entèjwèt viv nan mòn lib pèpetyèl.
Kolonis reyisi kenbe Boukman yo dekapite li epi yo plante tèt li nan bwa ak oun ekrito: “Se tèt Boukman, Chèf revòlte yo.” Aswafe kolonis bati echafo ekipe ak bouwo bay espektak terè moun nwa yap boule touvivan.
Ensètitid blayi pami kèk chèf tankou Jean Francois, Jeannot Bile, George Biasou, Toussaint Breda. Yo eseye negosye Kolonis egzije se pou yo retounen nan esklavaj. Anmenm tan wayalis e repibliken kontinye goumen youn kont lòt. Se konsa Sonthonax, Komisè Fransè, nan fen lane 1793 te pwomèt moun nwa libète si yo te goumen pou repiblik la. Nan menm lane 1793, Toussaint fè oun rantre triyonfal sou sèn entènasyonal. “Li anonse non li se Toussaint L’Ouverture. Lap goumen pou libète reye sou tout zile a pou yo fè youn ak li.”
Plis pase 110 lane apre wa Fransè piblye kòd rèd, 10 lane apre Revòl Jeneral, Toussaint L’Ouverture reye lòd nan Sendomeng. Napoleon, Chèf Gouvènman Fransè, te pwomèt pou li pibliye lwa pou Sendomeng, men avan sa li voye oun deklarasyon pou ekri sou drapo Fransè: “Brav nwa sonje se sèl Repiblik la ki bay w libète.” Mantò sa a Toussaint L’Ouverture pat mete li sou drapo a. Olyedesa, li konstitye oun asanble pou ekri oun konstitisyon. Nan lane 1801 Toussaint L’Ouverture aksepte Konstitisyon an epi li chaje Vincent pote li bay Napoleon.
Avan Vincent pati pou Frans li mande Toussaint L’Ouverture kisa Lafrans ka fè piske w bay Sendomeng pwòp Konstitisyon li. Toussaint L’Ouverture reflechi epi li reponn: “Lafrans va voye chaje dafè, anbasadè pale ak mwen.” Dapre teyorisyen politik Toussaint L’Ouverture te debouche sou oun sistèm politik ki rele Dominyon. Kòmkwa Frans se oun Commonwealth ant metwopòl e koloni jan li vini egiziste ant Angletè e Kanada ak pifò lòt peyi Karayib tankou Jamayik, Trinidad, elatriye.
Alwè, vizitè nan Sendomeng te dakò lapè te retabli e koloni an tap pwospere menm jan avan Revòl Jeneral. Majorite moun nwa tap travay latè, lelit militè nwa tap kòmande, e pwopriyetè blan tap viv nan wazifte fè grannèg sou do moun nwa.
Palmarès Toussaint L’Ouverture san parèy. Lorye kouvri tout kous li. Nèg koulè te komèt krim kont apeprè 40 nwa yo te asfiksye nan kacho prizon fenk fini pentire. Toussaint L’Ouverture pou pini kriminèl yo goumen kont Rigaud epi li pase Jean Jacques Dessalines lòd desitire kriminèl nan Sid. Tandiske Jean Jacques Dessalines tap dirije lagè kont nèg koulè, Toussaint L’Ouverture antreprann gouvène pati Lès la. Li mande Roume otorize aplikasyon Akò Ryswick Panyòl te siyen pati Lès la bay Fransè. Roume derefize Toussaint L’Ouverture arete Roume answit li depòte Roume an Frans e li di Napoleon pou li voye oun lòt Komisè. Li depeche Jeneral Moyiz antreprann kanpay pou pran pati Lès la. Douvan Lame Toussaint L’Ouverture Moyiz kòmande fòs Panyòl yo sede byen vit.
Pou fini Toussaint L’Ouverture bay zèv li kò jiridik; nan Konstitisyon 1801, li se Gouvènè-Jeneral Avi. Trajedi Toussaint L’Ouverture pou tabli sosyete entegre baze sou merit Louix XIV te konsevwa nan Kòd Nwa te echwe. Kòm yo konsidere Toussaint L’Ouverture oun jeni petèt pensonn pat konnen lespri lwa li yo. Menm lelit militè nwa pat konnen sa Toussaint L’Ouverture tap regle. Jeneral Moyiz dezobeyi nouvo wòl minis kilti ak plen pouvwa sou travayètè.
Oun lòt fwa, san koule, dife pran nan Sendomeng. Travayètè revòlte, pwopriyetè wazif anbake pou Frans; e, oun pati nan Lame anrebelyon. Toussaint L’Ouverture deklare revòl la se dezòd e pou retabli lòd li pibliye lwa teworisyen rele Dekrè Diktati Militè Toussaint. Revòlte yo te aklame Jeneral Moyiz chèf yo. Toussaint L’Ouverture fè arete e jije Jeneral Moyiz. Toussaint L’Ouverture fè Clairveaux fizye Jeneral Moyiz.
Sandout Toussaint L’Ouverture byen konte, men Napoleon mal kalkile. Pigran erè Napoleon se pa rekonèt moun nwa kòm Fransè jan Atik 3, Konstitisyon 1801 te pwomilge. Rekonesans resipwòk Toussaint L’Ouverture te pwopoze Napoleon tap fè Frans pwospere piplis piske li tap pi rantab pou itilize Lame Fransè pou elaji, tabli Dominyon atravè Lamerik olye retabli ansyen rejim nan Sendomeng. Lafrans pat ap nan nesesite vann Louisiana, e Kanada. Pèdi Sendomeng ajamè.
San lespri, e plen rankin Napoleon depeche oun Espedisyon li plase bòfrè li, Leclerc, Kòmandè. Nan riz Leclerc fè arete Toussaint L’Ouverture. Rive an Frans, Napoleon fè fèmen li nan oun kacho fò Du Joux. Toussaint L’Ouverture mouri 7 Avril, 1802.

Dessalines kòm medyatè
Mo Fransè Union, an Kreyòl Inyon, fè koule anpil lank ann Ayiti. Kòmkwa Union ant Jean-Jacques Dessalines e Alexandre Petion pat konjonktirèl. Dayè, Alexandre Petion, youn nan prensipal blankofil konplotè, asasen Jean-Jacques Dessalines, remete bann blan epi ekri: “L’Union Fait La Force” sou drapo Republique D’Haiti. Ayisyen konsekan pa dwe nan Union san pwofondè ak okenn blankofil konplotè, asasen, panzouyis kap bay Leta kou.
Nou di Inyon, ant lelit militè konjonktirèl; ki vle di, Inyon te fèt paske espedisyonè te menase lavi lelit militè. Gade toutolon istwa lame konvansyonèl la wap wè youn touye lòt pou kòmande, osnon depi li santi lavi li menase. Kididonk, Inyon pifò Ayisyen cheri pa inivèsèl menmsi Jean-Jacques Dessalines te eseye fè konprann blan se lennmi frè nwa e milat.
Nan paragraf avan nou te pale dedouble koulye a nap mande poukisa menm apre Asanble Fransè legalize libète nan Sendomeng goumen pat sispann?
Kontrèman a Toussaint L’Ouverture Dessalines te konnen doktrin libète pat pote oun teyori konplè, pou pi egzak Toussaint L’Ouverture pat wè reyèl e sosyal Sendomeng. Kididonk, se pa erè Toussaint L’Ouverture echwe, e Dessalines reyisi. Pou libète donnen fwi egalite pa dwe gen ran sosyal paske klas nye fratènite.
Souvan ekriven atribye Toussaint L’Ouverture tit papa libète, men dapre nou se patipri piske se Sonthonax ki ame moun nwa nan goumen kont wayalis epi li deklare yo lib. Pi enpòtan Sonthonax esplike yo: “Nenpòt moun ki vle retire fizi w nan men w vle remete w nan esklavaj.” Dayè, Toussaint L’Ouverture depòte Sonthonax paske li di Sonthonax te eseye rekrite li nan pwojè endepandans Sendomeng. Sa nou envite w konsidere Boukman ankouraje moun nwa sijetize (pran konsyans) libète, desten moun. Sonthonax, Toussaint eseye kanpe libète toude echwe.

Mèveye elemantè a lekòl
Èske nou dwe reyatikile Negritid konesan kosmos la, pou pi kòrèk lanati amonize e resipwosite?
Dapre nou kesyon an kle piske nou pa gen dout oun moun osnon pèp ki pase legasi e tradisyon fè e pèsonaj li nan langaj libere apati patisipasyon li nan lanati ki vini kosmos, osnon amonize pa kapab, anfèt li enposib pou li enferyè a okenn lòt pèp nan mond lan; kèlkilanswa ansyen osnon nouvo.  
Linivè Ayisyen bwouye pa plizyè kerèl pami lèkèl nou ap sèlman note politik, e literati nou te andwa rezime:
Premye lit pi kapab kont pi gran nonb; e,
Dezyèm polemik ant nwaris e maksis.
Tandiske lit politik date depi Toussaint e Rigaud tap chèche fè pati sosyete kolonis te kreye. Byen vit nou ap di dezakò a te prensipalman sou degre patisipasyon nan koloni an. Polemik konesans ant Duvalier e Alexis pi resan, oun dat yo nonmen Mouvman Endijenis nan Literati Ayisyen.
Pou plizyè moun ki tap obsèveAyiti, Revolisyon 1946 mete fen a okipasyon Ayiti pa Lame Etazini ak pliske disnevan (19 an) gouvènman milat. Annapre eleksyon Dumarsais Estime kòm Prezidan Ayiti debite administrasyon chèf leta nwa. Tandiske yo kite kerèl ap anraje piske yo di tansyon, opozisyon nesesè pou bagay yo pwogrese. Sa nou envite w konsiderese sèke chanjman, ki pa trasfòmasyon yo rele revolisyon, kontinye fèt prèske san moun pa wè.
Se vi siyifikatif sila a nou pran kòm tach atikile nan liy kap vini anba la a.
Pale de Literati Ayisyen, toudabò se pwente paradoks; ki se, Ayisyen pou deklare Endepandans dela Frans ekri Ak la nan lang Fransè. Nou ap kontinye san nou pa bay plis detay depreferans nou ap refere w a Maximilien Laroche, otè Literature Haitienne, pou nou sipòte pozisyon kontradiksyon Literati Ayisyen inesprime Fransè siperyè Kreyòl.
Laroche dekri dominasyon sa a nan kòmantè: “Boisrond Tonnerre, otè Ak Endepandans Ayiti, te fè tèt li pè lè li te deklare: “Le Nom Francais Lugubre encore nos contrees” piske pou esprime nwasè Fransè li te ekri an Fransè.” Anplis desa, Laroche pa ezite pale de diglossie;” ki vle di, lang Fransè dominen lang Kreyòl. Pa egzanp, nou ap kòmante, Gouverneur de la rosee, Roumain ekri tankou kont Kreyòl an Fransè.
Konklizyon Laroche pa tire men nou dwe dedwi. Kit se estil Nwaris, Negritid osnon Maksis, nan Literati Ayisyen, Karayibeyen, otè kap ekri an Fransè oprese pwòp tèt yo. Kididonk, de Boisrond Tonnerre a Jacques Roumain ekriven Ayisyen kontinye ak fòm opresè pou reflete konsyans.
Nou wè de Oralti son Kreyòl a Literati mo Fransè Felix Morisseau Leroi ranvèse ekriti son Kreyòl a mo Kreyòl, pa egzanp Antigone, annefè Leroi leve kilti Ayisyen pou nou apreyande reyalite. E se paske Leroi te reyalize majorite mas Ayisyen tap fè Mèveye li ekri nan menm pale pèp la pale. Antèm konkrè Lekòl Ayisyen mete fen nan opresyon lang Kreyòl Ayisyen.

Do miwa
Jan nou konsevwa lavi konsèpsyon sa a retounen sou nou. Egzistans nou nan lòd mekanik, natirèl, Nouvo Mond se oun milye di; yo tiye Bondye. E piske Bondye pa mele se nou e lanati. Kididonk, ekilib nou se fasonnen fòs anndan kont deyò ki kapab detwi nou. Imaj nou de noumenm se mantalite yo pa kreye; yo pa detwi. Mantalite sa a mennen nou nan travay nou. Gade w andwa wè Ayisyen tankou rat yo fèmen nan kaj, e dezekilib rapò fòs yo vyole timoun, granmoun; fanm, gason.
Ale nan sosyete a chanje jan nou wè reyalite louvri sou nou imaj nou pa kreye; nou pa detwi. Montre pigran kapasite mantal nou se jefò, esplikasyon pou nou kontinye viv ann Ayiti; sispann pran refij kay zòt ki aryere, ki rete dèyè, kap danse sou kòd.
Esplikasyon imaj nou pa kreye; nou pa detwi ajite, osnon eksiste bonanj nou pou nou travay; fè sa ki reyèl, sa ki konkrè, sa ki amonye pou nou kontinye devlopmam otonòm nan milye linivè aksyon resipwòk.
Nou ere, byennere, lavi dedouble nan Ayisyen, pa Ayisyen patikilye. Byen fonde obsèvasyon sa a rezilta istorik dezekilib rapò fòs yo ant Ameriken, Ewopeyen e Afriken nan tan-espas Sendomeng, pati lwès zile Katolik batize Ispayola, diran prèske twasan (300 an); annapre goumen pete dire apeprè dizan (10) jouk jou Toussaint eseye tabli ekilib sosyete entegre baze sou merit dapre Kòd Nwa, nouvo rejim.
Pèmèt nou fè oun ekspoze trèbrèf sou apoje Toussaint. Raple abolisyon esklavaj nan ane 1793, efektivman mete fen a rapò fòs mèt e esklav, e make rantre triyonfal Toussaint sou sèn entènasyonal, mouche chanje kan abandone Lame Panyòl pou Lame Fransè. Nou wè mòn panse espekile bay tewori politik Dominyon pran kò jiridik nan Konstitisyon 1801, atik 3: “Tout moun ki fèt sou zile a se Fransè.”
Napoleon eseye retabli dezekilib mèt-esklav, ansyen rejim, li frappe Tousen li manke. Erè Napoleon se frap Desalin reyisi. Kididonk, blan an tap danse sou kòd rèd egzistans li tonbe. Ayisyen monte Imamou nou vanse. Se nan gade reyèl, sosyal milye dezòd Bondye pa mele Ayisyen esplike nan lejann, kdans, diyagram pale klè mond lespri yo metrize. Atizay desen reyèl, sosyal yo rekreye nan kont, oralti, literati, lekòl mèveye.
Pou nou fè Sartre plezi, nou ap raple se pa nou ki te fasonnen fòs nan Sendomeng, men se listwa. E se nan lit klas esklav kont mèt lespri akonpayen konbatan libète pou destine limanite triyonfe.  Nou pa kreye pale pèp, mèveye, se desen milye jan fòs yo vini fasonnen, osnon ekilibre, nou aplike nan langaj, pwezi, atizay, mizik, elatriye.
Kididonk, nou pa gen pou nou tann, dayè newokolonis eseye; yo echwe. Reyisit nou pase premye etap, relèv Kreyòl; a, dezyèm etap, ale nan sosyete a wouj nan somè e ble nan retou. E piske nou ap pale koulè se domèn kilti Ayisyen ki asire retou lavi etènèl. Nou tap komèt oun erè pi grav pase Napoleon si nou pata wè entèkoneksyon diferan domèn lanati pou lavi kontinye.
Nan Oralti moun Lafrik te konn chante “Papa Legba louvri baryè pou nou;” jodiya, Lekòl Ayisyen siyifi legasi e tradisyon mele. Sèk la fèmen.

Peyizan Bisantnè pito Milenè!
Nap pwopoze Peyizan se oun nouvo pèsonaj istwa, selon definisyon lit klas mèt e esklav, nan Nouvo Mond, patikilyèman Ayiti. Pou byen sène pèsonaj istorik sa a w senpleman dwe konsantre sou literati Kreyòl Ayisyen ki dekri karaktè e lavi peyizan.
San dout Bouki se peyizan pa ekselans. Dayè, se Bouki ki rezoud devinèt wa te poze pou konte rive san (100) nan mwens ke oun (1) segonn. Repons Bouki: “Karant (40) anwo, karant (40) anba, ven (20) nan mitan fè san (100)” rete selèb (System Band mete li nan mizik).
Nan Literati Ayisyen, Lekòl Patriyotik, Nau ankouraje ekriven, atis Ayisyen makònen santiman ak tan yo ap viv, epitou li di yo: “W pap gen siksè si w pa itilize nan zèv w bote peyi a, cham fanm Ayisyen, riz peyizan, bravou ewo endepandans, eks.”
Nou pa gen dout Jacques Roumain, Jacques Stephen Alexis, elt., te aplike lwa Nau te bay alalèt. Peyizan se prensipal pèsonaj zèv de Jacques yo, ekri moun pi apresye; ki se, Gouverneur de la rosee e Compere general soleil. 
Nap remake ekri sou ewo endepandans se pale de peyizan. Èske se pa konklizyon sa a James, otè The Black Jacobins, te tire lè li di: “Labourè, osnon peyizyan, te fòs lame Tousen?” Kanta pou Dessalines mouche te dirèk. Li raple Ayisyen: “W pa dwe konte sou oun chèf, osnon oun lidè, piske lè m te rantre nan lit pou libète se sou w m te depann.”
Apa lagè endepandans kont kolonis (blan) nou note plizyë lòt lit peyizan kont newokolonis (nèg lelit kap fè blan sou do moun nwa) pou chanje Leta Ayisyen, pa egzanp, Goman (ka ki merite atansyon espesyal); Pikè kondwi pa Akawo; Kako kondwi pa Peralte e Batraville.
Annou dedwi: “Nou konsevwa Peyizan klas ki fasonnen nan lit kont mèt e piske nou konnen peyizan pote laviktwa; kididonk, sa kap bon pou Peyizan, mèt tè, ap bon pou tout peyi Ayiti. Konsepsyon “Peyizan, mèt peyi,” makònen fè e pèsonaj premye evènman moun Lafrik redrese nan Nouvo Mond, Ayiti.
Tandiske lelit nèg fè sa ki bon pou Metwopòl, nan kòmansman Lafrans annapre Etazini e koulye a Kanada. Li ta bon pou nou ta konnen si se pa konpayi Kanadyen kap achte tè bò lanmè tankou Au Borgne nan Nò, eks.
Atò Tonton te nonmen lelit nèg la Bovarysme Intellectuel (moun ki wè tèt yo oun lòt fason yo ye). Anplis gen lòt kritik literè e kiltirèl ki pwente pwodiksyon an Fransè ekri pou moun ki pale lang Fransè. Pwen yo fè sèke moun ki li Fransè pa anpil; kididonk, minorite sa a anpeche bonjan revizyon zèv an Fransè paske youn depann de lòt pou achte e li ekriti an Fransè.
Nou tap fè erè grav si nou senpleman rete la san nou pa presize konsepsyon klas Peyizan se oun premye etap. Nap pwente Peyizan se oun klas kap chèche li, tankou Lekòl Mèveye; ki vle di, Peyizan posede langaj ki reflete metriz sou Ayiti men li pa rive ekri langaj sa a nan menm lang li pale. Kididonk, dezyèm etap la se ekri nan menm lang Peyizan pale.
Koulyeya, seremoni vodou se miwa pou Peyizan gade tèt yo e dèke Peyizan kòmanse li fè e pèsonaj nan lang li pale; lap wè tèt li nan sa li ekri; lap wè enkoyerans, sak pa fè sans; lap chanje nan kreyativite san pè, san kontrent.
Nou pa kapab pale sou vodou, men nou envite w konsidere trajè ale e retou pou pi egzak reflè entèn, osnon siyifikasyon, sou kò kadav; ki vle di, esplikasyon limenm ki dedouble nan parèy li lè lale li wo epi li retounen nan rasin. Konklizyon nou tire deskripsyon sa a defini kreyativite avantaj pwodiksyon atistik pou pwopaje esplikasyon.

Sou kisa w kanpe? 2
Jean-Bertrand Aristide tap gouvène sou kòd rèd egzistans li tonbe. Annapre li di: “Se pa tonbe li tonbe se bite li bite.” Piske Aristide te premye prezidan eli legal e demokratik nou te wè premye kou kont leta 30 Septanm 1991 tankou oun trajedi; kididonk, nou ede li remonte.
Nan lane 1995 makrèl politik redemare, Prezidan Aristide pase pouvwa, gen kèk move lang ki di kont limenm, bay Rene G. Preval 7 fevriye 1996. Fas a gran difikilte Preval konkli 5 an prezidans sou kòd rèd egzistans epitou nan lane 2000 li kondwi nasyon e pèp la nan eleksyon pou eli ranplasan.
An Fevriye 2001, Aristide remonte kòd rèd egzistans li tonbe oun dezyèm fwa. Annapre li deklare tankou Tousen “Li se rasin pyebwa libète ap reparèt.” Nou di se mantò dezyèm kou kont leta 29 Fevriye 2004 se oun jwèt. Aristide pap retounen menmjan Tousen pat retounen pou listwa pèp Ayisyen te kapab kontinye, pou Ayisyen fèt.
Kididonk, mas pèp la dwe chèche oun lidè, se menm tip lespri Dessalines te kontinye apre Leclerc te depòte Tousen, petèt se Prezidan Preval, men pi enpòtan ke oun prezidan, oun gouvènman, elatriye, se nesesite chanje Leta pou bay tout Ayisyen batistè, tit, eksepte tit pwopriyetè pou sa ki entatad, enkapab, elatriye.
Li klè nan konjonkti yap chèche pase vitès limyè; yap chèche teyori ki esplike kouman tout bagay mache fòk w konnen sou kisa w kanpe. Si non, jodiya ankò moun nwa, pou pi egzak Dyaspora Afriken ap oun wou nan machin modèn menm jan esklavaj te legal, moral, elatriye. Kididonk, remak paragraph anwo a se anpati pozisyon w dwe adopte: “W pa dwe depann sou oun lidè piske lidèchip revolisyon depann sou w.”
Rezon ki fè w nye teyori sou tout bagay se pou anpeche yo anfèmen w nan mond kap soufri vyolans, nan menm mond vyolan pran pa fòs e se kriminèl kap byen mennen. Dèke w wè sa a w sispann prete zòrèy w bay chamè kap pwone “chwazi mwen mechan ant de mechan.”
Apa de fè chwa mwen mechan w kapab chwazi pou w pa annafè ak okenn mechan, malfetè paske nou pa gen dout monn lan pa sèlman gen mechan ladan li se klè li gen moun kap mache dwèt e jis. Dapre nou se ak moun dwèt e jis w dwe mache. Men sizoka sa pa fèt w chwazi mache ak mechan kèlkilanswa pipiti mechan nap raple w kouman w viv apati nesans a lanmò gen rapò ak legasi e tradisyon.
Kididonk, lòt pati ki konplete pozisyon w dwe pran: “Jan w viv senbolize espwa e istwa kolektif moun.” Pa egzanp, eksplwa militè tankou Padrejan, Makandal, Boukman, Sansousi, Desalin elatriye, plis pase dizan (10 an) pou Ayiti te vini endepandan.
Finalman, w va gade sa nou di: “Kanpe sou legasi istorik e tradisyon peyi Ayiti;” ki vle di, “Fyè w Afriken; Brave lanmò; Pa gen dout wap pote laviktwa,” epi tire konklizyon si dènye analiz sa a pap bay peyi Ayiti legasi e tradisyon jis e dwèt jenerasyon kap vini kontinye, e amelyore. Pa egzanp, se tankou kwayans popilè nou jwenn nan lejann, kont, mizik, dyagram twa (3) wòch, osnon fèy, fè kat (4) piske kontinyite fèt nan domèn reyalite ki depase twa (3) dimansyon kò-kadav. Lespri pote karakteristik ki endepandan tan-espas; fyète, bravou, sètitid sibjektif etènèl. Se sak fè tonton deklare: “Kont-istwa Ayisyen gen oun orijinalite ki distenge ras la, ki make jeni ras la.”

Tè e Endepandans Mele

Dima Lafontan

Entansyon nou se ekri kèk paj avangou osijè nasyonalite k ap fè aktyalite ann Ayiti piske li sanble omwen youn (1) osnon de (2) nan manb Sena a posede doub nasyonalite.

San nou pa pèdi tan defini nasyon nap pwopoze tè e endepandans mele e posesyon tè te objektif orijinal Makandal, Boukman, Desalin elt, chèf entrepid istwayen rele Mawon dapre nou Otonòm, lè yo te antreprann revòlt pou pran direksyon zile a? Kididonk, younn nan agiman nou va prezante, apati oun revize tou kout faz devlopman Ayiti, peyi Reyalis Mèvye, se: nasyonalite dwe baze sou tè.

Pa gen dout Roudolph Boulos prezante agiman konvenkan li se Ayisyen selon lyen paran Ayisyen menmsi li te fèt Nouyòk, Etazini. Boulos nan dènye prezantasyon piblik laprès dokimante parèt ak batistè li kòm prèv li se Ayisyen. Sepandan, dapre nou Boulos plis ap fè tenten eseye panche lopinyon piblik nan favè li piske mouche chwazi prezante sèlman oun bò nan de (2) nasyonalite li posede, e nou dwe ensiste san sa pat depann de li. Rezon an senp paran li se Ayisyen, e li fèt Ozetazini. Nou wè Boulos prezante peyi a de (2) fè ki pa kapab ranvèse, e nan tou de (2) ka lalwa bal dwa pou li gen de (2) nasyonalite.

Men nou note oun lòt nesesite Konstitisyon 1987 pa admèt sitwayen ak doub nasyonalite ranpli kèk fonksyon piblik, e lalwa apre yo defini ekspsyon règ jwèt demokratik la. Konklizyon an desizyon Boulos pou pòs senatè mete mouche an kontravansyon ak lalwa; ki vle di, chwa mouche pou li ranpli pòs senatè mete li andeyò lalwa osnon hors la loi. Evidans Boulos limenm prezante klè li gen nasyonalite de peyi poutètsa lalwa dwe aplike; Boulos dwe demisyone e ale reponn kesyon jij kap envestige lanmò Dominique e Louissaint.

Paragraf anwo la pi fasil pou ekri olye li fèt paske agiman Boulos la souliyen oun deposesyon si soup li prèske pa vizib. Erezman, nesesite revanj ki te egzije pak san pa alamòd e li dwe rete nan jounal Sendomeng. Jodiya, Ayisyen ap mande jistis e ekilib sosyal vanjans pa gen plas nan sosyete Ayisyen.

Zafè Boulos elt ki avili tèt li kòm postè-tibway ki toujou panse lalwa pa younn pou tout anplis li evidan Boulos, ak tout patizan li yo, Zanmi Napoleon, e Liberal ki panse yo pi kapab gouvène san sifraj inivèsèl, poko rekonèt antant jeneral fèt pou Ayiti vini plizoumwen oun leta-lalwa oun fason pou redwi osnon elimine koripsyon, enpinite, eks. Antetman Boulos ak pati politik li pou kontinye defann vyolasyon lalwa ap rann yo otè ensekirite ann Ayiti.   

Obsèvasyon paragraf anwo la menmsi li definitif enterè nou nan deba sila a se ale odela prezan osnon konjonkti a pou pwopoze chanjman kad nasyonalite Ayisyen.

Li ta sanble depi Kolon te debake Ayiti popilasyon otoktòn lan komèsan moun te brase ak natif-natal Afrik te toujou atikile objektif posesyon tè. Kontrèman a patizan senkretis premye konfliyans kiltirèl te fèt ant de (2) gwoup oktotòn plizoumwen nan menm nivo (CRESFED, 1956) e ki te remake byen vit inyon se sekrè kont menm lennmi. Dayè, tout moun aksepte premye kominote lib nan mòn Baworiko Kasik Anri tap dirije te pèmèt Tayino, Arawak e Afriken, ki tap kouri pou esklavaj nan Koloni Sendomeng, viv lib.

Antèm de poto devlopman otonòm kilti e nasyon nap pwente premye demach konfliyans kiltirèl siyifi etap Libète nan kominote lib, mòn Baworiko; e, dezyèm, lan se deklarasyon solanèl Boukman, alavèy “Revòlt Jeneral Esklav 22 Dawou 1791. “Bondye ki … Jete imaj dye blan ki swaf dlo nan je nou. Koute kè annou ki rele libète.” (James, 1989) Note Boukman entènalize Libète ki vini pouvwa pou enfliyanse e chanje kondisyon moun. Kididonk, li pat ase pou viv nan mòn se pou moun te Lib.

Toubiyon Boukman entèdi pre-detèminasyon kòmkwa “moun se oun senp wou byen adapte nan machin osnon esklavaj jan pè Katolik preche (italik pam).” (Zukav, 1980) Nan pwen nou rive la nou andwa fè kèk pwopozisyon:

Senkretis pat posib piske “Afriken ki te viv Pasaj Mitan rive Sendomeng te pote aspè kilti yo ki te fèmen pensonn pat kapab louvri karakteristik kilti Afriken mete anyen etranje, egzanp, imaj sen blan;” (italic pam) (Gates, 1988)
 
Tèm Mawon dwe sèlman aplike nan ka Afriken ki pat dakò ak esklavaj, men kanmèm ki te chwazi rete nan esklavaj koloni Sendomeng, egzanp Tousen Louvèti;
 
Revòlt Jeneral Esklav 1791 pa revolisyon Ayisyen;
 
Se gras a viktwa Lame Endijèn nan Vètyè Ayisyen egziste; ki vle di, Ayisyen fèt nan sikonstans istorik e natirèl; 
 
Endepandans se premye demach devlopman otonòm Ayisyen dwe kontinye.
W andwa konprann gwo jwèt nasyonalite nèg yo ap jwe. Sitou lè yo pa pran nesans nan peyi a epi yo rele tèt yo peyizan; yap defann koz peyizan, epatati epatata. Pou lekòl Ayisyen nap di verite w pa bezwen verifye: Peyizan se klas ki te fòme Lame Endijèn depi Revòlt Jeneral jouk rive Lagè Endepandans. Kididonk, nan lit klas, esklav kont mèt, lasyans rele Istwa se dènye klas la, evennman istorik tankou simayen pwazon pou pran endepandans, refòm esklavaj pa Kod Nèg, e nouvo rejim Tousen Louvèti ki te chanje esklav an labourè, travayètè, eks., ki pote laviktwa. Kididonk, oun klas labourè, travayètè, eks., ki ranvèse pwopriyetè menm jan nou wè sa te fèt an Frans lè boujwazi la te ranvèse monachi.

Sanblans kontradiksyon ap parèt klè nan dènye analiz nap fè. Men pou koulye a nap raple kesyon President Thabo Mbeki, Afrik Sid, te poze nan deklarasyon li te fè nan Inivèsite West Indies, Jamayik, “Pou ki Revolisyon Meriken e Fransè pote avantay pou pèp de (2) peyi sila yo tandiske revolisyon Ayisyen pa pote avantay pou Ayisyen? Joukaprezan kesyon an rete poze.

Faz Devlopman
Angiz de rezime nap pase anrevi faz devlopman otonomi.

Nap raple prediksyon Makandal;
Nap reyafime dekouvèt manman lwa Ayiti; e,
Kontini Reyalis Mèveye pou sosyete Ayisyen vini limenm.
Premye, objektif orijinal Makandal te eksprime nan youn nan pakèt reyinyon pou planfiye endepandans. Se oun istwa nou tout konnen. “Oun aswè, nan oun reyinyon, Makandal mande oun vaz plen dlo. Nan vaz la li mete twa (3) moucha, youn jon, youn blan, e youn nwa. Makandal retire mouchwa jon lan men pemye abitan zile a; moun kap dirije zile a li retire mouchwa blan an; e men moun kap rete mèt zile a se mouchwa nwa a.” (Davis, 1985)

Dezyèm, valè e merit Desalin pito “Papa Desalin” (Leroi) se dekouvèt manman lwa Ayiti. Nan 2yèm Ane Endepandans, Papa Desalin bay Ayiti premye konstitisyon kontrèman a ansyen Prezidan Aristide ki fè referans a Konstitisyon 1801 Tousen Louvèti te fè ekri. Nan atik 12 Konstitisyon 1805 li ekri: “Okenn blan pap kapab retounen pran tit pwoprietè e mèt.” Papa Desalin kontinye: “Se manman lwa Ayiti. Epitou li òdone Ayisyen: “kenbe inyon se sekrè siksè nou se koz li (italik pam).” (Madiou, 1989)

Twazyèm, “Dèke oun sosyete dekouvri manman lwa li dwe aplike li nan tout domèn. Epitou dechifre oun lwa nan anviwonman li se definisyon jeni.” (CRESFED, 1956) Nou eblouyi pa klèvwayans konstityan Konstitisyon 1987 la; yo adwatman aplike manman lwa peyi a. Kididonk, yo montre mond lan malgre Okipasyon Meriken Yanki yo pat kapab efase lwa fondamantal Ayiti.

A ki sa nou te kapab konpare manman lwa? Nou va konpare li ak “Sèvo oun fòm enèji w pa kreye w pa detwi.” (CRESFED, 1956) Deki sa nap pale? Nap di lwa ki radye moun ak doub nasyonalite se lèt lwa Makandal te atikile, Papa Desalin bay kò jirik; e Konstitisyon 1987 kontinye pou Sosyete Ayisyen vini limenm. Peyi a se vodou pi siyifikatif pase san.

Lepli souvan zòt ki ankontravansyon ak manman lwa peyi a “prezante Makanda yo nan egzèsis lalwa kòm kriminèl.” (Davis, 1985) “Men nap raple zonbi se pa oun fenomèn Ayisyen nou wè zonbi toupatou nan sosyete Ewopeyen fasonnen, patikilyèman Ozetazini ki genyen plizyè milyon eskli sosyal (italik pam).” (Patterson, 1991)

Nan etaj sila a nap ankouraje w konsidere Mèveye de nivo elemantè a lekòl jan Alexis te pwopoze Lekòl Mèveye osnon Ayisyen. Ki se avansman legasi istorik e tradisyon chak jenerasyon pote nan epòk pa yo. Lefèt nou konnen devlopman otonòm nou wè depi  mitan 18yèm Syèk a fen 20yèm Syèk Afriken ale de viktwa a viktwa nan pwosesis san fen, fè remakab sa rive malgre asasina, kou deta, erè, e ezitasyon.

Lekòl Ayisyen plase nan chimen jenerasyon sila a tach pou likide kapitalizasyon bezwen pandan yap jete newokolonyalis nan poubèl istwa. Men gran peril, danje ap menase Ayiti toutolon pakou devlopman otonòm li. Prensipalman, konplo-tè abiye ak rad Ayisyen ap chèche bay kou pou tiye antant Ayisyen. Se atravè pwosesis elektoral la yap eseye rive detwi Ayisyen e defèt Ayiti.

Analiz final
Lyen san pou tabli nasyonalite pi fèb osnon pi medyòk pase relasyon ak tè a. Li nil paske idantite nasyonal pa pase pa san, osnon jèn-byolojik. “Jèn nan limenm pou limenm oblije oun dezyèm fòm yo rele elvaj elvaj fanmi” (italic pam). (Dawkins, 1976) Faktè nasyonalite ki pifò e pi entèlijan se relasyon ak tè a. “Se pa apati lyen familyal Ayisyen ap kapab demontre entèlijans pito se pa (italic pam) abilite pou pwoteje peyi a e Ayisyen, presizeman fè sosyete Ayisyen vini limenm kont fòs andeyò kap chèche detwi Ayisyen e defèt Ayiti.” (Price-Mars, 1998)

Se konsa nou wè nan de (2) faktè pou detèmine nasyonalite. Premye a se lide e brenn, ki mele ak kilti endividi ki pat rive akonpli inyon sou tè yo tap viv. Dezyèm lan esansyèl e konkrè. Èske nou dwe raple Ayisyen inyon pote kilti nasyonal? Kididonk, si nou aksepte nasyonalite baze sou lyen san se erè; nou dwe konkli pwogram kap vini apre, patikilyèman Sosyalis Entènasyonal an kolaborasyon ak patizan inegalite moun, ap erè pi grav.

Libète Ayisyen makònen ak posesyon tè, e pou kenbe endepandans peyi a fòk nasyonalite Ayisyen depann de tè a. Se oun kesyon Mèt-tè ou Lanmò. Si non, ka nou site avan, spesifikman doub nasyonalite se prelid a deposesyon total Ayisyen kap viv ann Ayiti ki pa janm ale, kite peyi a. Dayè, èske aksyon Desalin pou bay Peyizan tit tè pat lakoz lanmò li? Dapre nou pa gen dout se distribisyon batistè e refòm agrè ki konstitye Revolisyon Ayisyen (Fick, 1990). Se oun Revolisyon ki andwa fèt san revanj nan Antant Jeneral Ayisyen sou baz jis e legal.

Viv Ayiti Lib e Endepandan

Dima Lafontan
2007

Entwodiksyon
Oun rezime istwa alavitvit montre Grèk yo, ki pat reyisi fè inyon sou tè yo tap viv, bay mond lan oun kilti pèp; tandiske Afriken yo, ki te reyisi fè inyon, bay mond lan oun kilti nanchon” (Alexis, 1956). Dapre nou, se reyèl, sosyal nanchon an nou dwe pratike kèlkilanswa nan pwodiksyon, lwa, medsin, elatriye. Poutètsa nou redije refleksyon tou kout sou konjonkti ann Ayiti pou nou ankouraje deba pami rezo Kreyolis sou net la, epi blayi lespwa Aysyen anndan e dewò ap reyisi bay karakteristik mond lan Lespri 1803 pote kò jiridik.   

Avan nou kòmanse pèmèt nou oun tidetou pou nou di: diran Konferans Karayb an Jen 2007 nan Washington, DC nou te sezi moman gade Rene G. Preval, Prezidan, Repiblik Ayiti, nan je e nou wè fon kè li. Preval se oun nonm senp ki ta renmen pou jistis e entegrite blayi ann Ayiti, e “Rejyon bò Gòlf Meksik e Lanmè Karayib, oun vrè “Nouvo Mediterane”(Alexis, 1956).

Desalin e Preval
San dout Preval se prezidan majorite mas Ayisyen pi pa konprann. Pa egzanp, popilasyon an kwipe “Gadem nan je map gadew nan je.” Sepandan, pwen Preval fè ki pase pi inapèsi san sipò majorite mas Ayisyen se deklarasyon “Tit pwoprietè ap pèmèt devlopman piske mèt tè ap kapab prete lajan.” Pwopozisyon la se oun premye etap ann akò ak fòmil “Libète Ekonomik” Anperè Jak 1e te atikile: “Kouman fè depi nou fini chase kolonis milat yo reklame tè a nan non papa yo? Kididonk, zòt papa yo ki Afrik pap genyen tè. Pinga! Mwen konte separe tè a ak entegrite.” Anplis se faktè ‘tit tè” ekonomis Hernandez de Soto ap pwone. Nou pa konnen pou lòt peyi, men kanta pou Ayiti mòso Fewodal la retade devlopman Ayiti.

Nap souliyen prensip jistis e entegrite Preval ap pwone se baz pou tabli ekilib pami Ayisyen; ki vle di, nesesite libète e endepandans mele ak Konstitisyon. Dayè, adopte nouvo lwa konsistan ak vize Karikòm pou oun Mache Komen e Ekonomik nan lane 2008. Mach asyiv la anpeche gouvènman fè otreman. Pawòl lagè Monseyè Poulard pa dwe souke gouvènman an ki pataje pouvwa souveren ak Palman an. Dayè, wòl mondyalizasyon bay Legliz se sèlman bay pòv lacharite. Kanta pou mision “sove lavi” nou kwè Legliz pifò nan sipòte vyolans sou pitit Bondye pa filyè rezonman “lagè jis.”

Pouki tout tole la?
Tandiske gran tole leve kont konklizyon Preval tire apre oun gwoup ekspè (Claude Moise alatèt) te evalye rezilta 20 an Konstitisyon 1987; ki se, “Konstitisyon se sous enstabilite.” Libète twò sakre pou nou vle mete baboukèt nan bouch moun, sepandan nap presize se byolojis ki dwe prese prese estatitye sou mank ekilib ant moun nan kominote-sosyete Ayisyen.   

Toudabò ki sa oun konstitisyon ye?

Pou byen reponn kesyon la nap konpare konstitisyon a bati kay. “Tout moun dakò pou bati oun kay fòk li nivle, kare, epitou li bezwen siman pou kenbe blòk yo. Menmjan ak bati kay, konstitisyon kenbe estabilite pami gwoup moun kap viv nan oun menm areya” (Sellassie I). Odela tout emosyon konklizyon Preval tire merite analize. Kididonk, Legliz Ayiti dwe remete pòt li nan gon e “Zanmi Napoleon” dwe mete ba lèzam. San dout sektè biznis, GNB ki toujou ap foubi zam yo se sèl sektè ki konstitye oun menas pou Leta-Nasyon Ayisyen.

Fè enpòtan nou note nan remak Preval diran komemorasyon Lavi e Karaktè Anperè Jak 1e se presyon eleksyon egzije lajan, sekirite, elatriye. Preval kontinye pou li mande èske nap mande MINUSTAH asire sekirite chak fwa gen eleksyon? Kididonk, Preval ak ekspè ki pase anrevi peryòd demokratik la note eleksyon  pa pote avantaj pou Ayiti.

San dout avantaj eleksyon se endepandans Ayiti; ki vle di, endepandans siprèm a kerèl elektoral, goumen pou pouvwa, elatriye. Endepandans osnon lanmò, olye “Inyon Fè Fòs” deviz Alexandre Petion te fè mete sou drapo apre asasina Anperè Jak 1e, se oun aspè kalite mond lan Lespri 1803 pote. Endepandans se karakteristik lòt pèp imite, kopye. Endepandans osnon Lanmò, olye “Inyon Fè Fòs,” se sèman ofisyèl zansèt yo te jire epi lòt pèp swiv.

Preval pat ka pi klè sou malè ki pandye sou tèt Ayisyen. Anjeneral, nou dwe dakò ak konklizyon: “Nou devye de objektif orijinal la.” Odela kou deta, rezilta Repiblik ki te vini tabli se: Ayiti fann an twa (3); Ayiti dwe Frans, Etazini; Leta fè fayit finansye; Ayiti peyi pipòv. Anfen, Ayiti vini egzanp zòt pa dwe swiv. Fòk li klè pou tout moun se pa endepandans ki mete Ayisyen anreta, mete Ayiti anranka, men se Lespri Lwa 1791 piske nou pase de peyi eklere ki trase chimen a peyi kap swiv. Kididonk, pou pati Nationalis, egzanp pi konkrè defèt Ayisyen se kerèl elektoral, goumen pou pouvwa ki akouche MINUSTAH.

Ale nan sosyete Ayisyen
Preval e ekip ekspè yo gen rezon lonje dwèt sou sous enstabilite ann Ayiti, e fòk majorite mas Ayisyen mete kè li bò rezon sèten. Nou kontan wè jefò pou aplike avantaj seleksyon ki pwouve sou chan batay. Lespri 1803 dwe pran kò jirik nan konstitisyon an pou Ayiti pigran. Zansèt yo te apreyande panse pike douvan. Jodiya, Ayisyen dwe sezi panse pike douvan kap vini objektif nou; answit kò nou ap fè kò ak objektif orijinal la; e kò nou ap vini objektif orijinal pou pi egzak reyalite.

Sepandan, leson byoloji aprann nou: “Andwa gen oun gwoup ki ale alanvè presyon seleksyon.” E pou oun tan yo gen avantaj epi pèp la swiv lanvè, depale vini vilgarize, alyenasyon layite pami mas majorite epi lanvè vini total.

Èske se pa sitiyasyon Ayisyen? Kesyon an poze.

Lesansyèl se pou majorite mas Ayisyen aji kont-ini dapre avantaj seleksyon epi wap wè Sosyete Aysisyen vini limenm. Toutjan se presyon seleksyon pou majorite mas Ayisyen pran olye presyon po lanvè. Pou pi egzak se presyon premye nanchon Afriken Pos-Kolonyal pou majorite mas Ayisyen pran olye presyon Demokrasi, Premye Repiblik Nwa, e lòt pawòl douvan dèyè ki fè Ayisyen mache tèt anba.

Pinga!

Repiblik osnon Pouvwa Nwa otoritè, ekstèminatris Francois Duvalier e Lorimer Denis tap aplike pa otantik. Depreferans se pou nou swiv fanm ak gason Vètyè jouk nou rive retabli Ayiti lib e endepandan. Kesyon ki jan nap fè viv san Ewòp initil. Gade! Diran plis pase karant lane Kiba reyisi viv san yo.

Analiz final 2
Koulyeya, Ayisyen andwa nan mizè men kondisyon nou pa definitif. Se pou Ayisyen apreyande “Evolisyon ki pa chanjman yo rele revolisyon” (Glissant, 1981). Kididonk, konesans pozitif mond lan mele nan aksyon pou enfliyanse e chanje kondisyon se verite pi konkrè. Pa egzanp, risk zansèt Afriken te oze pran pou yo te freye chimen deyò mond Ewopeyen te mennen yo; yo te sètoblije “Brave Lanmò” pou remete vyolans nan sèk li.

Ayisyen wè klè; pwoteksyon nou se bravou fas a danje natirèl osnon lòm, e “Pigran kapasite plastik (abilite pou chanje fenotip pou jere chanjman anviwonman) nou se tabli ekilib pami nou pou nou fè fas osnon tyeke fòs ki kapab detwi nou” (Price-Mars, 1998).

Nap di bravo san rezèv a Preval, Moise zòt ki pwente direksyon--jwèt pou majorite mas Ayisyen.

lafontan

Dima Lafontan se oun manm Près Kolektif Trileng, Rezo Kiltirèl Tanbou, & Asanble Atis Ayisyen nan Massachusetts.

On tan pouri poem

Doumafis Lafontan

Relasyon dwe nouri
Pou lanmou pa mouri
Otreman, amoure ap nan kouri
Jalou ap kontan ri
Koup ki peri
Maryaj pap ateri
Menm pou lagalri
Pap gen timoun nan gadri
Fanmi ap petri
Latè pap geri
Ni fleri
Figi ap kontinye kouvri
Biznis pap louvri
Anyen pap janm dekouvri
Barik vid ap kontinye fè bri
Tanpri
Pa vann valè a vilpri
Ou pa bizwen konn ekri
Pou ou dekri
Sitiyasyon kri
Ou ap soufri
Dri, dri
Pa bliye, Clinton kraze pwodiksyon diri
Pou enperyalis te layite nan lari
An 2004, Bisantnè Ayiti bòykote a Pari
Kounye a, Ayiti ap tri, tri
Pote bòl ble kay madan Lori
On tan pouri
Nasyonalis, youn kont lòt, angri
Jouva, jouvyen, inegalite ap fini sanpatipri

Dwa Otè © 2020 Doumafis

Doumafis Lafontan itilize Mwen, premye pwonon pèsonèl, pou li rakonte istwa siksè Ayisyen.

Oti Nwel pasé poem

Filao

Filao à Rodrigues.

Oti nwel pasé ?
Pa rété pwadangol
Sé bich épi fwagra
Pito sé yanmsasa

Oti filao a ?
Pou fè lab nowel la
Sé sapen épi lanej
Ka risivrè kado

Mé éti kay nwel la ?
Epi pay koko a
An tibwa, an chacha
Dé ti-boutey soda
Pou nou fété nwel

Mé éti boutey chob la
Ponch koko ek paté
Pou nou sa chanté
Jikatan nwel la pran

Jòdi kantik pikan
Ka mennen plen kankan
Dépi tan lézavan
Jikatan nwel la pran

Jòdi sé bakannal
Pres an tan kannaval
Pa rété respé
Nou pa ni tan prédié

Mé oti tan rékonsiliasion ?
Lè vwazen té faché, té ka rékonsilié
Jòdijou jouwé ka fè bri kon  péta
Frè épi sè ka goumen

Mé oti fraternité ?
Frè épi sè kon chien épi chat
Ka goumen pou ti-mòso tè
Ka faché pou jalouzi

Eti nwel manman mwen ?
Oti nwel papa mwen ?
Oti nwel lanfans mwen ?
Tout kawtié a té an sel fanmi’y
Tout moun té ka alé kay tout moun
Jòdi oti tousa pasé ?


Jude Duranty
Carbet le, 01.12.06

Atibon Legba poem

Capois La Mort

Capois La Mort par Stephen SAINTILUS. Carrie Art Collection.

Danbala Wedo reyini tout Zanj yo,
Zansèt yo pou selebre dat premye jou w Nan Ginen.
Se sa mwen t ale wè
Mwen retounen di w
Mesaj mas la pou Kangayame
Pase nan kè w.
Kenbe imilite,
Verite pou w fè jistis mache nan sosyete a.
Vanse menm jan ak Jeneral Kapwa
Piske nan 210èm Ane Endepandans lan
8èm Jenerasyon ak
Pwochen an pral make
Deseni Dessalines,
21èm dekad renesans Ayiti
Derape Mòn Wouj,
Dèyè Mòn Gen Mòn.
De Viktwa 1804, a
Viktwa 2004
Monn lan ap asiste Defile
Lame Endijèn tòch nan men
San enteripsyon depi Nan Ginen,
Afrik manman nou ak
Klinkunk pitit w,
Jouk rive Ayiti cheri
San n pa bliye Kiskeya,
Amayka,
KibAlba.

Bilolo
Doumafis Lafontan

Nwèl katye popilè poem

Anba dra laperèz
Tout moun kouvri
Bandi nan lari
Moun pè sòti
6 zè di swa
Pa gen pipirit nan lari
Ane sa sa pi rèd
Men se chak ane li pi rèd
Pou malere malerèz
Nan katye popilè
Kap bouske lavi anba lavil
Nan yon lari ki an danje
Nan yon peyi dlo nan je

Ki moun ki ka ri?
Ki moun ki ka fete?
Ki moun ki ka chante Nwèl rive?
Alimèt pa ka pase
Dife pa ka limen
Gwo van ak lapli pase ak fòs
Anyen pa rete
Ni asyèt, ni gode
Ni kiyè, ni chodyè
Ni derechany pou mete
Nanpwen tab, ni napon
Pou ranje kouvè
Pou akeyi Ton Nwèl
Nwèl san syèl
Nwèl san sèl

Nou antere nan ma labou
Dra diyite n blayi nan tout kafou
Kijan nou ka espere?
Kijan nou ka fete?
Men Nwèl pral pase
Kijan nou ka fè chante?
Ak ki mo nou ka konpoze
Yon chan lespwa
Bat tanbou, jwe flit
Souke tchatcha, jwe gita
Pou ti Jezi Kap vini ankò ane sa?

Devan pòt pa janm sispann tounen dèyè kay
Nan ki kay?
Anba ti tonèl kouvri ak vye fèy tòl
Kay ki ka twonpe solèy
Men ki pa ka twonpe lapli
Nan ki kondisyon nou pral resevwa sovè sa
Ki di nou jan sa ye l ap vini?
Sou ki wout, sou ki pon li pral pase?
Yon gwo distans ak Nwèl separe nou
Yon konplo pou zetrenn
Pa janm rive pa bò lakay nou

Yon ti sapen nan yon kwen
Lavi ta tounen
Yon bann ti limyè tout koulè
Kap limen tenyen
Se sa nou ta renmen pou klere chimen
Yon kiyè diri ak pwa
Yon griyo ak bannann peze
Yon bon labouyi mayi pou soupe
Konsa grangou ta pati
Li ta sispann gwonde nan vant nou
Menm pou yon jou
Pou jou sa
Pou Nwèl sa.

Kelita

Nwèl ak joud'lan poem
se pi bèl epòk...
Se lè ti kòk
mete pi bel rad
pou al bay serenad.
bò kay yon ti menaj
ki ap pran
'de l'air' a letaj...
Guita, manoumba
marie ak tcha tcha,
Kleren, tafia
sele bride,
boutèy tranpe
pa gen chita,
tout mele
lan depale,
fè-w sou pi vit
kon pipirit...
Ay! Fèt Nwèl bò lakay
se bèl bagay...

Guy Cayemite

Si pa ta gen Nwèl poem

Si pa ta gen Noèl,
pa ta gen fèt lan sièl,
bal pou nou rejwui
apre mès minwui...

Si pa ta gen Nwèl,
pa ta gen pope twèl,
ti Jezi lan krèch,
fanal lanp bòbèch...

Si pa ta gen Nwèl,
pata gen ab-de-nwèl,
limiè limen tenyen,
pli detwal toulimen...

Si pa ta gen Nwèl,
pa ta gen tonton-nwèl
pa ta gen reveyon,
soup joumou ak bouyon...

Si pa ta gen Nwèl,
sa ta gwo pataswèl,
yon gwo panzou
yo ta ban-nou...

Guy Cayemite

Bolomnwel poem

Bolomnwel!
zur laniverser ti Zezi
dan mo sulye
mo ule enn mitrayet
ek de grenad
bolomnwel
pa gayn per
mo pa pu tuy person
mo pa enn teroris
lavyolans pa dan mo kiltir
dayer mo pli meg ki enn fey
papye ermel
li kler gran dimunn-la
pa finn design mwa
pu deklar Rambo
bolomnwel
donn mwa mo mitrayet
ek mo de grenad
mo zis anvi kone
kone ki si mo ule
mo kapav desann dan lari
pu eklat de-trwa sinbol
premie tomem
bolomnwel
avek to gro lagel
kuler manti
– zame finn konpran
kifer zanfan ris to donn gro kado
zanfan mizer to donn
pupet plastik made in Trululu –
avek to surir ankuyonad
to leker ansilkan…
to enn kamuflaz
pu enn sistem
pa par azar
si to ruz ek blan kuma Coca-Cola
to ekziste zis
pu donn kapitalis bonn konsyans
pu pas diber ar zanfan bondye
ale bolomnwel
san rankinn
pa bliye mo mitrayet
ek mo de grenad
mo pu netway mo sulye
byen prop

Wilson Bégué

Chanté Nwèl poem

Ou gen yon ti fason
lan yon ti chanson
pote sezon Nwèl
pou fè Nwèl mwen bèl...

Ou gen yon ti fason
pou-w pote sezon,
yon ti tizon dife
pou fè kè-m chofe...

Ou gen yon ti fason
pou-w bay leson,
yon ti fason ou souri
ki bat chat bari..

Dèyè move zè,
dèyè mal fèzè
ki pa kwè Nwèl
sa soti lan siel...

Ou gen yon ti fason
lan yon ti chanson
pote Nwèl lan kè-m
lè w-ap chante avè-m...

Guy Cayemite

Ayiti, N ap Pike Devan

Doumafis Lafontan

26 Jen 2015

Bwa Mare
Ayiti ap fè fas a oun seri defi Listwa mete sou chimen li kòm Premye Nasyon ki aboli Esklavaj e san dout mete fen a Kolonizasyon. Nan lane 2010, majorite Ayisyen viv katastwòf pi grav peyi a janm konnen depi Okipasyon Ameriken an 1914. Jodi a, gen oun mache cho paske Sendomeng (Dominikani) ap depòte omwen 250,000 moun.

Selon Prezidan Ayiti, Michel J. Martelly, dirijan divès peyi Amerik Disid te konseye li antreprann negosaysyon bilateral ak Dominikani. Konsèy sila te bay nan kad negosyasyon de peyi yo t ap antreprann, apre Tribinal Konstitisyonèl Dominiken te rann jijman 168-13 pou denasyonalize moun ki te emigre Dominikani apre lane 1929. Administrasyon Martelly, ak Premye Minis Laurent S. Lamothe, te abandone inisyativ òganizasyon rejyonal tankou Caricom t ap mennen pou anpeche Administrasyon Danilo Medina, Prezidan Dominikani, egzekite jijman manb Caricom konsidere rasis, e ki makònen ak diskriminasyon kont Dominiken ki gen paran Ayisyen. Analize sitiyasyon an egzije nou derape ak kontèks istorik, ekonomik e sosyal.

Kontèks kriz la
Atitid Dominiken, anvè travayè Ayisyen ki t al koupe kann nan Batey yo, klè. Nou vle di, Dominiken atribiye siksè ekonomik peyi yo a Kapital; ki vle di Envestisman Dirèk Etranje, e non a Travayè. Kidonk, Travayè Ayisyen vini dispansab piske sektè Mendèv Bonmache pa nesesè nan domèn konstriksyon, sèvis, touris, elatriye. Dayè, oun senp koudèy ann Ayiti ak pakèt konpayi konstriksyon Dominiken k ap konstwi wout montre se pa mendèv Ayisyen k ap itilize.

Se dwa oun moun osnon gwoup pou li pa dakò ak modèl Newo-Kolonyal Dominiken anplwaye pou fè peyi yo avanse. Pou plis presizyon, n ap fè remake Travay pase plizyè faz. Nan tan lakoloni se te Esklavaj, diran peryòd Sosyete Entegre se te Travay-Fòse, e koulye a se Mendèv-Bonmache. Sepandan, Dominikani fè erè lè li itilize pouvwa Jidisyè pou Denasyonalize apeprè 250,000 moun. Chwa lane 1929, pa sanble gen okenn enpòtans, sinon oun lane apre 1930 Rafael Leonidas Trujillo Molina fè aparisyon li sou sèn politik Dominikani. Ayisyen pap jan bliye, se an 1937 Rafael nan fonksyon li kòm prezidan, te fè masakre dèmilye Ayisyen. Se pase istorik sila ki bay anpil kè sote pami moun ak òganizasyon k ap pwomote Dwa Moun Inivèsèl.

N ap siyale oun lòt fè enpòtan. Menmsi Ayiti ak Dominikani okipe menm Zile, idantite de pèp yo pa menm. Ayiti, konsidere Premye Repiblik Nwa Endepandan, gen oun legasi istorik, tradisyon e Literati, ak lang, idantite e reyalite, ki pwensipalman Afriken. Tandiske, Dominiken entèprete Istwa yo kòm mouvman liberasyon de Ayiti. Anplis Dominiken pale Panyòl e yo konsidere tèt yo Indio.

Pwendvi Andojèn e Egzojèn
Odela kilès ki gen fot, genyen de faktè pwensipal pou esplike sitiyasyon k ap devlope akoz Sendomeng ki denasyonalize dèmilye moun epi pare pou depòte yo ann Ayiti.

Anfèt desizyon 168-13, Tribinal Konstitisyonèl Dominikani, koze oun kategori moun Sanpatri. Malerezman, pifò dirijan Ayisyen prefere adopte atitid “Apres moi le deluge” (Apre mwen pa gen lòt). Dayè, lidè sila yo pa janm rive egzèse okenn enfliyans pou chanje Leta, plizyè obsèvatè di ki Echwe. Fas a menas Depòtasyon plizyè milye Sanpatri, Gouvènman Ayisyen rekòlte echèk paske li adopte oun pwendvi Egzojèn1 a oun pwoblèm entèn. Nou vle di, olye Gouvènman Ayisyen chita ap tann entèvansyon kominote entènasyonal, li t ap mye pou li revize politik y ap aplike ki koz sitiyasyon peyi a ap konfwonte.

Sepandan, vize atik sila se esplike pwendvi Endojèn2 oun Sektè Non-Leta (SLN), ak mètpanse, (Dantò, Lafontan, Laurent, Saint-Vil, elatriye) ap eksprime pou enfliyanse Sistèm lan. Yo egzamine patwon anba desizyon Dominikani pran pou redwi popilasyon, epi diminye nonb timoun k ap fèt nan ane k ap vini. Pwen enpòtan nou note, SNL pa repete vye pawòl, “Gade sa Dominikani ap fè Ayisyen.” Depreferans, SNL ofri oun analiz pi pwofon pou anpeche Dominikani reyisi nan jefò l ap fèt pou rive dezekilibre Sosyete Ayisyen, ak konsekans k ap dire plizyè lane.

Analiz final 3
Nivo elemantè kesyon an, sèke avèk 250,000 depòte, popilasyon Ayiti ap vini ogmante imedyatman. Nou dwe note, peryòd kwasans popilasyon an te deja kòmanse avèk pitit sòlda etranje (MINUSTAH), ki nan peyi a depi 2004. Ka pitit sòlda MINUSTAH pi pwoblematik paske se oun bann timoun san papa.

Kòmante sou popilasyon egzije nou souliyen de volè migrasyon, entèn, e ekstèn. Nan nivo entèn nou plizoumwen konnen konbyen moun y ap depòte ann Ayiti. E piske nou genyen oun chif apwoksimatif (nou pa vrèman konnen), nou kapab pwojete enpak Depòtasyon sou oun peryòd 15 a 20 an piske depòte yo pral fè pitit epi ap gen pititpitit.

Nan nivo ekstèn, nou pa konnen konbyen Ayisyen ki kite Ayiti chak ane. Tousa nou kapab di, li pi difisil pou Ayisyen kite Ayiti ale viv nan lòt peyi nan rejyon an. Apa Brezil, Kanada, petèt Chili, pa sanble genyen lòt peyi nan rejyon an ki adopte pwogram pou pèmèt Ayisyen émigré. Nou pa site Etazini paske peyi sila sèlman pèmèt migrasyon rezidan pèmanan.

Dapre nou, repons Ayisyen dwe pote, se kouman bay depòte yo aksè a sèvis debaz, tankou manje, kay, lekòl, swen e sekirite? Repons lan pi difisil lè nou konsidere Leta Ayisyen pa janm vreman kapab aplike okenn politik pou adrese pwoblèm popilasyon ki deja nan peyi a. Teworisyen sosyal di, “Pa gen difikilte sosyal san solisyon;” kidonk, nou dwe kòmanse depiste kèk sektè vital pou bay oun milyon Ayisyen travay.

An konklizyon, konsideran evolisyon Amerik Disid e Karayib la, jefò k ap fèt pou chanje kondisyon lavi Ayisyen dwe fè pati nan politik k ap aplike pou etabli Estabilite Rejyonal, Non-enjerans Etranje, Nasyon Soeur ak Dwa Moun.

Jete dlo, nan non zanset yo, 22 Dawou

Doumafis Lafontan

22.08.2017

Eklips la
Jou 21 Dawou sanble oun teyat: Zombi Apocalypse. Anba lavil, moun kanpe pil, pa pil, pa pil. Sa ki genyen? Se gwo evenman! Manze lalin kap karese konpe sole san kache. Se komsi, yo ta di eskelet soti nan klozet. Enben, eklips sila se tankou de gran moun k ap fe lanmou gwo lajounen ki atire gran foul.

Lavi nan diktati
Laboratwa te bay pinga. Ou pa dwe gade eklips la san linet. Epi yo te mete sou plas plizye sant obsevasyon, tankou Massachusetts Institute of Technology, Boston Public Library, Museum, elatriye. Sa ki pat kapab ale nan sant laboratwa te setoblije achte linet pou gade. En pousan (1%) tou profite fe oun ti kob selon egzijans achte linet pou gade oun fenomen ki dire mwens 2 minit. Bon, atansyon pa kapon. Pridans se lizaj.

Pensonn pa kapab blame zot ki pote linet pou gade oun fenomen kosmik ki pa nouvo ditou, ditou. San dout, yo aprann viv nan diktati depi yo komanse pran dikte, oun aktivite edikatif ki pa tolere okenn fot, ni wete osnon mete oun vigil. Sizoka, elev la mal ekri oun mo, li pran oun dividal kou nenpot kote nan ko li. Kididonk, nan Nouvo Mond, se depi piti, yo aprann timoun viv nan diktati boutdi pa pwofese Frères Chretien anndan sal klas lekol.

An verite poem
Jodi a, nou pran lari, byen chelbe, camera potab nan men. Nou debake sou oun bann moun kap gade nan direksyon sole. Nou sezi opotinite fe dokifoto sila. Dapre nou, sen nou fotografiye pa telman diferan ak lot gran anons tankou Y2K. Eksepte pou eklips la, sanble moun yo byen kontan temwen gran evenman sila.

Anverite, popilasyon mond lan bizwen plis bon nouvel olye zak briganday ak gwo ponyet peyi devlope oksidan kont peyi ki pa gen zam destriksyon mas.

Ayiti manman libete
Madi 22 Dawou enpotan menm jan ak eklips la paske jou sila make abolisyon esklavaj nan Nouvo Mond, ane 1791. Potomitan sila se sel zam ki kapab defet nenpot atak, lenmi deklare osnon sipriz kont nou. Kididonk, pou komemore komansman Lage Endepandans, n ap di tout moun jete dlo nan non zanset yo.

Se sa nou te ale we, nou retounen rakonte.

Brasè Poem
(Extrait de AYITIMANYA: Tragédie Tropicale)

Nan ensètitid sosyal peyi n ki pa bay lespwa
Pou tinèg pa nan mera epi pran nan twa wa
Oubyen pou l rive chante yon ti kantamwa
Souvan sèl chwa l se pou komèt zak òlalwa
 
Lè tè nou pa pouse okenn plant
Kite noutout ak gagann nou an pant
Anpeche lespri n jwenn okenn detant
Li klè pa p kapab genyen yon grenn antant
 
Lè se pa reyaksyon vyolans kòlè popilè
Akoz fristrasyon chimè demeplè
Anpil bije deside chwazi estrateji brasè
Kontmaltaye gwoup raketè dekrasè
 
Lè yon sosyete pa gen estrikti ekonomik
Pou amelyore sitiyasyon pèp li ki kritik
Atitid jan l pase l pase ak tout move pratik
Vin tounen pi bèl kredo patriyotik
 
Brasè se lepèp lamizè ap fin depafini
Se jèn san espwa tout nanm yo fini
Se inivèsitè ki pa konn atik defini
Ak politisyen ki gen grif file tankou malfini
 
Brasè se fo konesè ki bije tounen toutis
Pou fè tout biznis ak mennen aktivite patatis
San bon konpetans ni entelijans gwo atis
Pou yon plas sou podyòm gwo aktè ak aktris
 
Brasè se ougan ki pa kapab trase yon vèvè
Se palmantè k ap kenbe konstitisyon alanvè
Se bòlètmann k ap jwe de zewo ak revè
Ak travayè lavi ap fè monte kalvè
 
Brasè se manman anba sitiyasyon lavi chè
Ak papa ki kite metye l pou viv an demachè
Se flannè san demen ki chwazi vi karavachè
Se jenn fanm san avni ki oblije fè lafrechè
 
Move brasè pa janm pè move zafè
Okontrè yo toujou reziye yo sa l fè l fè
Apre yo komèt nenpòt zak atoufè
Rakèt move dil riz ak envokasyon lisifè

Jean Watson Charles Poem

 

 

Jean Watson Charles fèt Kwadèboukè (Ayiti). Powèt, Nouvelis, li etidye literati nan lekol Nomal siperiyè ak sosioloji nan fakilte Etnoloji. Li pibliye plizyè atik sou Marie Chauvet, Hector Hyppolite ak Dany Lafferriere.

Manb plizyè asosiasyon literè an Ayiti ak Lafrans, "Lenglensou" se deziyèm liv li ki parèt nan edisyon Perle des Antilles.

Jean Watson Charles
N ap kouri dèyè lavi
Chak swa ki pase
Se yon paj
Yon mak san
Yon rèv toutouni
K ale pouri sou kòn
Yon katedral doulè pou lanmou
Losti pou sakreman lèmò
Fè rèv pou lanjelis
Fè lanmou sou bwa kalvè
Rèv nou ap kouri dèyè lavi

Mwen pran degidon woulib
Loray  frape w nan kè
Pran kalonnen lèzòm
 
Nan 2 bra lavi
Tout jwèt koken pèdi pou revè

Resif yo fin n seche
Dlo nan je m ap kouri tankou nyaj nan syèl
Vwa nan tèt mwen di
Kouri chen n nan tirès pou minis brennò
Resif yo fin n seche
Dlo nan kò n se sèl sa ki rete
Pou wouze latè
Kisa rete nan kò n
Sinon doulè
Memwa n ki andèy
(in, Lenglensou, ed.Preles des antilles)

Pou Edwidge Sylvain

Zòtèy mwen kreve, zanmi
Yon pousyè desan n
Li louvri 2 bral bay bondye
Lavi isit fè koupe fè
Nap rale nay sou fèy papye
Dlo nan je n
Tounen  chapo kikouvri kò n
Dlo kò n se rivyè
Dlo kòn se pousyè
Lanmou fè n rizib
Lanmou kole sou po dyòl nou
Li pa janmè deseche
Zòtèy mwen kreve zanmi
Kilès kap pote l

Depi dikdantan
Diktati
Diktatè
Tounen maroka
Nan ven nou
Nan kè n
Nan nam nou
Bwe san lenglensou bwe san
(in, Lenglensou, ed.Perles des Antilles

Yo di POem
san kretyen
enrichi
latè
Si sete vre
si sete vre
mezanmi
ala diri
pitimi
ak mayi
ki ta genyen
lan peyi
Dayiti.

Man Klo pa la ankô

Man Klo, lanné ta la1 ou pa la.
Ou pa la koté nou si latè,
Mé an kè an nou ou la.
An ka vwè souri a’w
Touplen lanmou, kon syèl-la plen zétwal.

An sèten adan syel a’w
Ou ka gadé nou, ou ka souri ban nou.
Ou ka di nou : « pitit an mwen,
Mwen avè zot, an ka vwè zot.

Jôdi la sé fèt a lé maman,
An téké vlé kè a zot kontan.
Bwè mé pa trop, manjé on bon ti manjé,
Bon kon sé mangé la an té ka fè ba zot la.

Zot pé dansé, bay blag,
Jwé kat, jwé domino,
La vi bel mé i toujou two kout.
Pli ta pépa ramplasé jôdi-la.

Lavila ka kontinyé.
Viv li byen, avè lanmou,
San goumé, san malpalé.
Nou si latè pou on ti moman.

On manman sé on trézô,
Mé i pa la pou lontan. » 


Rodrigo del Caribe
Dimanch 25 mé 2008 – Katrè d’maten.

1. On ti bat zyé pou kréyol Matinik.
Man Klo mô le 30 sèptanm 2007.

Manman Kreyòl Poem

Mèsi Manman,
Manman Kreyòl ou twò bèl, e chak jou,
Ou konn rekonfòte timoun ki doute e ki gen lapèrè
Menm lè nou tout fè tout kalite betiz deja

Mwen dwe tout,
Ou menm ki te toujou la pou ouvè chemen pou mwen,
Ou padone m, ou libere m, ou fòtifye m,
Jou apre jou, solèy ou lapli, loray ou van.

Lanmou w fò,
Ni lapèrè, ni dout, pa t ap afebli l,
E menm si, pafwa, ou enève,
Se pou bay pitit ou vrè valè yo.

Ou retire lapèrè pou m pran responsablite m yon jou,
Ou reban m konfyans apre chak defèt,
E tout pwoblèm mwen pran yon koulè pi bèl.

A fòs ou souri ban m, ti kè m ouvè
Ou montre m fòs la te la, nan mwen menm.
Yon moman difisil? Yon myèt lanmou
Ki sot nan ou sifi.

Wi, mwen konn sa
Ou renmen pitit ou, pou sa l gen ki bon
E chak jou ou padone l finalman,
Lè w mete sou kè l yon mant ki geri!

Jantiyès ak afeksyon, se sè lanmou w,
Afeksyon matènèl, ou soulaje fado m,
Tout sa k rive pozitif, lè m wè sa
Nan zye ou.

Atravè manman egzistans ak lanmou kòmanse,
Ak kè ou ki plen lavi, lè ou sèvi peyi a,
Ou fè n bliye nwasè lepase,
Ansanm ak doulè l yo.

Nou gen yon sèl Patri, yon sèl Manman,
E nan jou beni sa a, Bondye fè letou zile a
Pou salye e onore lanmou nou chak,
Chak manman.

Jean S SAHAÏ
(Tradiksyon fransè – ayisyen: E. W. Védrine)

Langaj sèks

Trad. Joubert Joseph

Pou Raynaldo Pierre Louis



Joubert et Kily Charlot.

Ou menm ki konnen
Langaj sekrè kwis louvri
Pale m de skandal la
Pale m de awogans ton yo
E de dezakò klavye
Yon bouboun ki pale anpil
M gen twòp tan
M ap trennen dèyè m
Tout bwi bouboun fou yo.
Kily Charlot

Tradiksyon: Joubert Joseph.

Mwen renmen lanmò poem
Se konsa m chita
M ap graje lespwa
Nan kòd gita m
W annik parèt
M gen vètij
M annik gade w
Kò m fè yon sèl
Ak lonbray mwen
Chak jou
M pase bò lakay ou
M ap ranmase
Epi kole-pyese rès souri w
Pou m wè
Si m a jwenn sans lavi
Bridsoukou
M anvi klere
Tout ti fè nwa
Ki nan kè w
Ak solèy mwen
Lonbray ou
S'on tonèl
Kote tout flannè
Vle vin kache
Pou solèy mizè pa klere yo
M anvi santi souf ou
K ap monte desann
Nan mitan silans mwen
Fòm kò w
S'on chema
ki twò lou pou papye
Se pa fòt mwen
Si m anvi di w
Yon pawòl dwategòch
Lanmou ki nan kè m nan
Pa konn doulè gramè
Li degaye tout règ
Ki nan tèt mwen.
Joubert Joseph, powèt.
8 jwiyè 2015

Donk se kiyès ki pral jete flè?

René Philoctète
(trad. Joubert Joseph)

Donk se kiyès
Ki pral jete flè
Sou pon wouj
Sou channmas
Ofrann ki koule
Nan lawont blese

Je pa pote prentan
Si lannuit ap vini
Douvanjou dèyè

Yon pakèt bwi
Ranje sou tèt nou
Syèl la ratresi
Yon pakèt jwèt sevè
Nan ri nou
Timoun yo ap granmoun

Mwen menm
Mwen modi konpòtman
K ap detwi
K ap souri
K ap beni
E k ap touye

Donk se kiyès ak dezonè
Sou fontenn li
K ap oze jete flè
Vètyè
Sou pon wouj

Dye yo rete nan vètij
Kote avilisman pa antre.

René Philoctète

Lè w’ di wi
Ou bèl tankou premye rèl ti bebe.

Wi ou
se yon pwomès lavi sou lèv ou
Lou kou wòch k’ap degrengole nan falèz lestomak mwen pou vin teri sou kè m’.

Lèv ou g’on gou lavi lè l’ poze sou kadav mwen.

Renmen w
 se ouvri m ba ou
pou m anglouti tout lanmè doulè ou, tout dechennman rara lajwa ou.

Renmen w
se ofri m ba ou
pou menm barik san fon ou ta ka plen plis pase ra bouch ak limyè.

Lanmou mwen
se LAVI pa mwen k'ap BOULE pou souri pa OU pa janm tenyen !

ETENSÈL MO M YO

André Fouad

André Fouad
 

Se nan silans mo yo
mwen grenpe al jwenn pawòl lannwit
kite pou mwen
flè bò chimen
pran raconte m sa yo ye

tout mo yo sanble
nan lakou rekreyasyon
legzistans mwen

mizik mwen monte
ak tout sa ki te rete
chalè mo m yo monte
nan plafon syèl la
li kite bon jan flanm

Fènwa poem

André Fouad

Ou tenyen souvni m
nan labrenndiswa lanmou     
mwen bite yon lòt kote
depi jou sila
kote mètrès lanmè
rantre nan kokiy li

Kassa... Kassa

André Fouad

Kò w anvayi m
nan mitan lannwit
mwa desanm

se plim je w ki tonbe fè m siyon
se yon aksantegi m ap mete
sou pwent zetwal marasa w

Retay poem

André Fouad

Kè sote
pawòl fè vlen
sou etajè solèy
mache anba
kè m pran koule
nan grèp kat sezon

Kado Nwèl poem

M t anvi ofri w
Yon ti moso syèl ble
san zèklè ni lapli
men m pa rive pi lwen
ke niaj yo
Alò m pran lakansyèl
depoze l nan pye w

m t anvi ofri w
yon ti frechè lotòn
yon ti van k ap fè toubiyon
ak fèy bwa tout koulè
alantou lavi w
yon ti sant choublak
melanje ak ilan ilan
sèl sa m jwenn
se fredi Nouyòk
ki anviwonnen m

m t anvi ofri w
yon powèm
ki fèt ak mo dous mo pike
Yon powèm kote nou pèdi
andedan chak grenn fraz
chak panse chak souf
yon powèm kote mo pa w ak pa m
akouche yon deblozay
yon eskandal
yon rayisman
yon kè grenn
men m sèlman twouve
de ti mo ki pa long ase
pou eksplike w lanmou

m t anvi pèdi
nan plim je w
kwoke nan ren w
tribiche nan de bra w
al tonbe nan kè w
m t anvi kase yon ti moso nwèl
depoze l nan men w
eseye envante yon ti Manatann
yon ti Pòtoprens
yon ti vil Okay
melanje yo jiskaske
yo tounen yon sèl peyi
mezi pou mwen avè w
men yo bonbade Manatann
yo kidnape Pòtoprens
yo bliye vil Okay

de pòch mwen lanvè
poutan pou fèt nwèl sa a m ap ba w
yon ti gout lespwa
yon ti tak memwa
yon kolosal lavi
yon dividal lanmou
yon ti zyedou
yon ti silans
yon ti souri
yon ti apiye
yon ti tèt kole
yon ti bouch bèbè
yon ti frison
yon ti mistè
yon ti antre soti
yon ti ale vini
yon ti renmen
renmen pou lavi

Jeanie Bogart
Disque "Dènye Rèl"
Editions Encre de Chine, NY

Reziztans kont vyolans k ap fèt sou fanm ann Ayiti

Jeanie Bogart

Konfidans, woman, Fédia Stanislas • Éditions Henri Deschamps • 2019 •
Port-au-Prince • ISBN 978-99935-0-357-6 • 124 paj.

Konfidans, woman
Mwen pa konn ki bon kretyen ki fè liv sa a rive jwenn mwen, men se pi bèl liv an Kreyòl mwen li nan ane 2020 an. Konfidans se yon woman Fédia Stanislas ekri ki pote pri Deschamps 2019. Éditions Henri Deschamps tou pibliye l menm ane a. Li gen 124 paj ak dizuit chapit kout ladan l. Mwen fè dekabès lè liv sa vin nan men m : mwen tonbe sou yon chedèv e mwen tou dekouvri Fédia Stanislas.

Konfidans, se istwa Wozi, pèsonaj prensipal la, yon jèn fi ki ap chèche konprann sosyete a, ki ap keksyone wòl fanm ak tifi lan sosyete a. Li denonse abi y ap andire ak sakrifis yo oblije fè nan lavi yo. Men sa ki plis frape m nan liv sa a se rezistans Wozi fas a vyolans sosyete a fè sou fanm ak tifi. Li pa vin bese tèt devan lavi ni devan pèsonn. Wozi, se yon pitit sòyèt, afè l pa bon. Lavi a vin pi di pou li, pou manman l ak ti frè l Sonsonn lè papa li mouri. 1 an aprè, Ton Djo, frè papa a, deside pati Sendomeng avèk yo al chache lavi. Li mennen madanm li tou ak 2 pitit fi yo genyen. Rive Sendomeng, manman Wozi ak madanm tonton an, Lisi, fòse l fè afè ak Pablo, yon dominiken chaje ak lajan ki te gen je sou li. Lavi Wozi tounen yon lanfè akoz nèg la ap bat li pou tikrik tikrak. Li resi sove tounen Pòtoprens, men mizè pi rèd fèl antre lan pwostitisyon. Liv sa a sekwe m anpil. Mwen twouve se yon woman feminis li ye. Se poutèt sa mwen chwazi analize 3 chan leksikal enpòtan ladan l: vyolans, feminis, kilti.

Entimidasyon ak vyolans
Depi lan premye chapit liv la nou wè kijan atravè kilti nou gen yon travay entimidasyon ki fèt sou tifi ak jèn fi yo lan peyi d Ayiti. Gen yon seri règleman tabou ak prensip pèsonn pa ka manyen alevwa pou ta chanje yo. Yon seri abitid ak tolerans ki anrasinen nan egzistans nou, k ap gangrennen respè ak endepandans fanm. Yo fè pati leve-jwenn nou. Presyon leve-jwenn sa yo mete sou fi glise kò yo ata lan chante k ap kònen nan zorèy nou tout lasent jounen: “tifi ki pa konn lave, pase, chita kay manman w”(p. 9). Sa vle di si yon fi pa konn lave, pase, fè manje, netwaye kay, li pa p jwenn gason fè afè ak li. Kòmsi tifi a pa ka travay, lwe kay li, okipe tèt li. Kòmsi depi yon gason pran l, se yon favè li fè l. Kidonk, annechanj, se pou li fè tout kòve lan kay la. Kòmsi se sa ki desten tout tifi. Men, gason yo pa bezwen janm kenbe yon bale ni fè manje, lave, pase. Yo te mèt chaje pitit, chaje fanm adwat agoch, yo pa janm gen pou yo chita ka paran yo. Yo se kado ki sot lan syèl tonbe lan men medam yo. Adye wi dan!

Yon jou Wozi antre nan yon ba, l al bwè de byè. Se pa abitid li. Tèt li gentan ap vire. Lè l antre lakay li, manman l pran l ak kalòt «Li leve jip mwen desann kilòt. Kounye a ou nan gason? […] Li foure tout grap dwèt li anndan m. Li rale yon po konfi li vide nan devan m.» Madanm lan bat Wozi jis li mete san l deyò.

Wozi leve nan baton. Li pran baton nan men papa l, baton nan men maman l. Sendomeng, li pran baton pi rèd lan men Pablo, e li oblije sibi tout abi sa yo paske Pablo ap okipe tout fanmi l. Men, se pa tout fanm ki rete bra kwaze lè gason ap maltrete yo.  Gen yon fanm ki te rele Nègès, mari l te konn bat li anpil. Yon jou, li touye mari a. Moun nan zòn lan vekse, yo bat fi a jis yo touye l tou. Wozi te renmen al mete flè kote manzèl entere a. Poutèt sa, e paske manman l toujou ap maltrete l, yo ba l ti non Nègès. Li te renmen non Nègès la.

Sitiyasyon fanm – Feminis - Rezistans
Fanm sa a k ap rakonte istwa l la, se yon feminis. Daprè Larousse, feminis se yon mouvman militan ki la pou amelyore epi ogmante patisipasyon ak dwa fanm nan sosyete a. Men, feminis lan tou, se yon moun ki denonse inegalite ki gen ant fanm ak gason, k ap goumen pou toulede vin egal ego. Se sa nou wè lan woman an kote Wozi fè yon demach retorik pou l kesyone sistèm lan sou lavi fanm. Li kesyone e li kritike vyolans, soumisyon, rapò fanm ak fanm epi rapò fanm ak sosyete a. Se sa k fè mo konprann lan parèt plis pase ven fwa lan tèks la. Malgre li leve lan pran kou, malgre li kontinye ap pran kou, li pa janm aksepte vyolans tankou yon bagay ki nòmal. Li fè yon remiz an kesyon sistèm inegalite sosyete a etabli pou kenbe fanm ak tifi ann otaj. Dayè, si l ka rive poze kesyon sa yo se deja yon fòm rezistans. Karaktè rebèl sa a fè li admire yon fanm ki rele Alin. Alin se yon fanm debouya ki gen senk pitit k ap etidye Ayiti kou aletranje. Yon fanm ki pa ret ak gason, ki pa pèmèt gason maspinen l ; yon fanm ki koupe fache ak legliz paske legliz se yon enstitisyon ki sipòte sistèm alyenasyon fanm lan. Kidonk yon fanm ki konn sa l vle, ki pa bese tèt devan otorite gason se pa fanm ki mache legliz. Kòmkidire legliz yo fè fanm tounen zonbi.
Se desizyon pou l pa sèvi restavèk gason, ki vin fè Wozi chwazi renmen ak yon fanm parèy li, yon fransèz ki t ap pral pati avè l. Malerezman pou li, fi sa a mouri nan yon aksidan machin san li pa gentan fè Wozi pati.

Poudayè sosyete a konsidere fanm ki gen fòs karaktè pou l fè sa l vle, kòm yon menas: yon moun ki vin retire otorite lan men gason, ki vin chamje lòd bagay yo. Fanm yo patisipe nan fè abi a tou. Non sèlman yo asepte abi, yo ankouraje gason abize madanm yo. Dèfwa yo fòse pitit fi yo antre nan de seri relasyon k ap pete fyèl yo epi si ptit la reyaji, se li yo blame. Anreyalite, medam yo se yon ekip viktim ki repwodui menm sa yo fin andire yo. Yo sèvi garan repwodiksyon sistèm sa a. Se yon moun konsa manman Wozi ye.

Yon gason rale baton l li bat madanm li, premye moun ki pou aplodi, ki pou di mouche a byen bat li se yon fanm parèy li. (p. 108)

Pèsonaj Wozi a se yon fanm modèn, ki asime tèt li, ki pa pè reyaksyon ak refleksyon moun. Li pa kache eksperyans li fè lè lamizè pouse li antre nan pwostitisyon.

Sou kesyon rapò fanm ak fanm, Wozi montre kouman fanm konn sipòte fanm parèy yo tou. Mennaj li Anjelina te konprann li. Prizonye fanm yo ede l lan prizon an apre li te touye Pablo. Yon ekip medam, nan yon jès solidarite pandan jijman l lan, vin kanpe nan lakou tribinal la.

Relijyon, kilti ak tradisyon
Depi lan premye chapit la pèsonaj prensipal la fè n wè kouman depi nan legliz, ak kout vèsè Labib, yo fè fanm yo konnen se restavèk gason yo ye. Se rezon sa ki fè pè, pastè, minis, prezidan ak majistra bat madanm yo jan yo vle. Bat fanm tounen yon bagay nomal.

Depi yon fanm ta chwazi dezobeyi oubyen leve vwa l pi wo pase mari l, baton met pye. Yo di fanm sa wondonmon, se yon revolisyonè, yon feminis. (pp. 10-11)

Pandan papa Wozi ap mache bat kòk, vann lotri, manman l li menm, ap rele beniswa letènèl ! Tout vi madanm lan se fè volonte pastè, mache legliz. Yon legliz paspouki paske si yon moun pa mache nan legliz la, si l pa pataje relijyon yo, yo pap menm chante antèman l. Yon manman (yon sè legliz) maspinen pitit li, epi li kraze yon asyèt fayans lan tèt li onon de Jezi. Menm sè legliz sa a, fòse pitit la pran yon gason paske misye okipe kay yo, ba yo manje, peye lekòl.

Menmjan chante nou te mansyone pi wo a antre nan kilti nou, se menmjan ofri yon moun yon tas kafe lè l vin rann nou vizit, fè pati tradisyon nou. Mouvman antre nan kilti nou. Gen anpil mouvman k ap fèt nan liv la: mouvman kò yo; mouvman baton moun ap voye; mouvman vwayaj, deplasman; mouvman fèy bwa yo k ap fè laplanch nan men van an; mouvman moun k ap danse anba kou, elatriye. Lè Wozi pral monte moto pou l al lakay li, apre l fin bwè de kou tafya, li balanse. Lè y ap pote sèkèy papa l la, sèkèy la balanse. Lakay nou, lè yon moun mouri, li nòmal pou moun kriye, pran kriz osnon fè rèl, lage kò yo atè tankou moun yo lage kò yo atè nan antèman papa Wozi. Lè yon moun aprann yon move nouvèl, li konn fè rèl, lage kò l atè tou. Manman Wozi bat li jis li lage kò l atè. Lan peyi n, doulè, lapenn tounen koregrafi. Lè konsa moun yo danse tout dans. Nou pa konn si se gede osnon ibo. Yo lage kò yo atè, yo woule. Se konsa vyolans lan vin sou fòm yon dans ki fè Wozi fè tout kalite piwèt, balanse adwat agoch, woule atè, tonbe. Se pa san rezon tout metafò sa yo sou « tonbe, lage kò atè ». Non sèlman li antre lan kilti yo, men tou, pwa tradisyon yo ak fado konvansyon yo lou anpil. Moun yo pliye, yo tonbe. Se konsa yo eksprime doulè yo.

Gen moman akalmi kote pèsonaj prensipal la admire lanati, pwezire sou lanati. Gen lòt fwa li kritike tout bon abitid, bon koutim nou fin pèdi nan peyi a:

Ou sonje bagay yo te konn rele kòve a? Moun pat konn peye pou eskwad sakle ni fè jaden pou yo. Tout moun nan katye a te mete ansanm. Jodi a yo travay jaden pa w, apre demen ou vin remèt jounen an. […] Timoun menm pa nan tire kont ankò, ni teke mab, woule sèk, bouyi toupi. (p. 33)

Dinamik kiltirèl ant gwoup sosyal yo pèdi fòs lè lòt koutim ki sot deyò pran plis plas lan sen yo e sa rive lè konfyans osnon antant lan gwoup la febli. Men, kilti a pa rete sèlman lan nivo fè kòve, woule sèk, tire kont, li prezante l tou sou fòm yon seri koutim grandèt yo kenbe, ki pèmèt yo fè on vyolans (pafwa senbolik) sou yon gwoup minoritè y ap domine. Klas minoritè sa a souvan konplis nan mezavanti li paske li pa konprann li sou dominasyon gwoup majoritè a. Li aksepte tout sa gwoup sa a ba l kòm koutim : yon koutim altere lè li gen rapò fòs ladan l, lè li gen rapò dominasyon ladan l.

Metafò ak pwezi
Lòt bote woman an, se kantite metafò ak pwezi ki simaye ladan l.

«Lapli pase li dezabiye Pòtoprens. Li mete l toutouni.» (p. 39) Otè a kreye yon metafò kote lapli a reprezante gwo evenman ki pase nan lavi Wozi, ki lage l de bra balan. Menm jan manmzèl mete l toutouni lè li ouvri kè l ban nou, rakonte n istwa vi li.
« Sou Granri a, je m ban m kantite jenn tigason ak tifi ki gwòs. Yo pa gen jou ni dat pou yo akouche paske se pou lamizè yo gwòs. » (p. 39) La a, otè a antre nan reyalite kotidyen an, ak yon enonse pou l fè yon kout bèk sou sitiyasyon politik la. Si yo gwòs pou lamizè, yo pa gen dat ni jou pou y akouche, sa vle di pa gen garanti ni kilè ni si lamizè ap janm fini.

Nan pwochen sitasyon an, otè a fè yon bèl travay sou plan langaj ak imajinè anndan tèks la:

«Ti gason an pa okipe pèsonn li kontinye ap ponmennen rèv li. Achte rèv paske si m pa vann mwen pap manje. Ti frè m pap manje. Ti sè m pa pral lekòl. Rèv tonbe nan likidasyon sa pa enterese pèson. Rèv rete nan laye nan men mèt li sou konn doub blan ki mouri nan jwèt domino. Rèv yo chòv.» (p. 39) Sa se youn lan pwoz ki nan tèks la. Yon kout penso imajinè a ki rale lektè a nan yon operasyon abstrè lespri a. Li gen de fas: yon kote li montre vyolans doulè ap fè sou ti gason an, e se anpil aliterasyon an k, p, t ki ladan l yo ki fè nou wè sa; yon lòt kote ide rèv la pote yon dousè nan soufrans li. La a se pakèt son m, n yo ki ede nou detèmine sa.

Li klè jennfi ki ekri woman sa a, se yon moun ki gen yon bèl metriz plim li e ki chwazi itilize talan sa a pou l fè lalimyè sou yon ekip pwoblèm sosyal fanm ap konfwonte. Fédia Stanislas itilize yon apwòch feminis pou l ouvri zèl li, fè tout fanm konprann lonn ki lonnen libète yo se nan men yo li ye. Tout liv la se yon demach konpreyansyon Wozi fè atravè kesyonman li. Li itilize lapawoli pou l libere l de yon bann prejije sosyal, pou l di tout lòt fanm yo gen dwa pou yo viv byen, yo gen dwa pran pozisyon kont vyolans. Menmsi yo kondane li a vi poutèt li touye Pablo, li rive jwenn yon lòt fòm libète paske li libere konsyans li, li wete baboukèt sistèm lan met nan bouch fanm.

Yon bagay ki pa fè sans ditou, se gwo atik an franse Ayisyen ekri sou Konfidans. Gen yon mesaj klè otè a vle fè pase lè li fè chwa ekri nan lang tout ayisyen pale. Moun yo li liv la, yo konprann li byenpwòp. Poutan, yo manche bwa franse yo byen long pou yo ekri atik sou li. Kòmsi yo pa konn pale kreyòl. Kòmsi yo pa konn ekri kreyòl.

Mwen konprann sosyete a enfliyanse fason moun entèprete liv yo li, anpi chak moun gen istwa pèsonèl li ki fòmate entèpretasyon lekti li fè. Kilti konn fè moun deside sò yon liv san yo pa li l, menmjan pouvwa yon gwoup moun genyen konn fè yo kondane yon liv tou : pouvwa laprès, pouvwa editè, pouvwa legliz ki ka di se pawòl satan ki nan liv la, elatriye. Se pou sa gen yon ekip mesye ki toujou ap fè bèl analiz tout liv ki soti, silans yo fè sou Konfidans lan pa etone m. Se yon liv ki privilejye libète, e kote ki gen libète, sosyete patriyakal matchis la pap bay jarèt ni yo pap aplodi. Menmjan pèsonaj prensipal la di li : sa pa t ap etone m nonplis si m ta wè gen fanm ki choute pi fò sou liv sa a.

Gen defwa m sonje w -
Mwen reve m wè zye m tounen yon lak
Epi m ap naje ladan l
Mwen vire gade w
Yon toudisman pran m
Mwen wè sèt zetwal
Toubouyon w pran m, li vire m tounen
Li pote m bò antounwa l epi l vale m

Gen defwa m sonje w
Mwen sonje souri Mona Lisa
Men kout kreyon Davinci sa a pa ka wè la
Mwen wè w an dirèk
Gen defwa m gade w
Mwen santi m ta voye
Satelit mwen nan planèt ou
Pou al keyi zetwal lanmou pote ban mwen

Gen defwa m sonje w
Mwen wè se nan planèt ou menm m ta al viv
Pou respire yon lòt lè, pran yon lòt sansasyon
Gen defwa lè m pran sant flè w
Nan sezon prentan
Kòlè m monte m
Mwen santi se myèl mwen m ta voye souse l
Pou vin met siwo sou gato m.

(Emmanuel W. Védrine)
koleksyon: Koze lanmou II

Jimnastik Politik
Politik tonbe leve
Politik woule m debò
Reyinyon monte desann lachanm
Bèl tilititi konstitisyonèl
Diskou blòf
Onondipè pou pèp
Ensiswatil pou magouyè
Reyinyon monte desann
Pou pèp kontinye ap tann
Jiskaske l fin tounen pwatann
Lo kontinye ap anpile:
Lo E-A
Lo N-I
Lakonstitisyon di
Politik 2 je pete
Politik pou pèp pa janm mache
Politik k ap fè pèp dòmi
Kòmsi se malad y anestezi
Magouyè ap fè move piwèt
Pou jwe vye jwèt
Lanjelis bare magouyè
Pèp kòmanse wè klè
Menmsi l pa ka li
Menmsi l pa ka ekri
Magouyè ap pale fransè
Nan palè
Y ap pale de demokrasi
Bisuit rasi
Pou fè pèp dòmi
Panzouyis Trant Septanm
K ap fè negosyasyon magouy
Magouyè ki panse
Pèp pa wè klè
Nan jwèt kachkach liben
Lago, bijou
Lago fini al bouche
Mwen kenbe w
Se tou pa w
Al kache.

(E. W. VEDRINE)
Koleksyon: «Kri pou liberasyon»

Jou pa ou
Lemonn te kontan yè
Paske se te lavèy anivèsè ou
Lemonn kontan jodi a
Paske ou te fèt jou sa a
Se sa k fè y ap selebre konsa
Epi koudyay sa a va kontinye chak jou
Sot lendi rive dimanch
Pou kontinye fete jou espesyal sa a
Bòn anivèsè
Jodi a!

Emmanuel W. Védrine
Koleksyon: Koze lanmou II

Kandida dan Griyen
Mesye Kandida Dan Griyen frè m yo, bonjou!
Mwen jis fè yon ti parèt pou mwen salye nou
Mwen konn nou tout se pitit Ayiti Toma
Nou konnen tou pa gen okenn manti nan sa
Kèk kesyon pou Kandida Dan Griyen nou yo:
Nou gen kèk plan pou pèp gade sa k ladan yo?
Sa n fè deja nan sosyete a pou kwè nou?
Kisa nou fè deja pou pèp la vote nou?

Ekip Kandida Dan Griyen n yo Ayiti
Mesye, pran konsyans tray peyi a ap sibi!
Nou bouke ak diskou zewo fot an franse
Kisa n pral fè pou Ayiti ka avanse?

Mesye, Ekip Kandida Dan Griyen frè n yo,
Men pataje ak nou plan devlopman ou yo
Kisa n pral fè pou met agrikilti sou pye,
Kreye travay, sekirite, bay moun manje?

(E. W. VEDRINE, oktòb 2005)
koleksyon: «Kri pou liberasyon»

Kandida dwategoch
Fwa sa a nan listwa, kandida fè mikalaw
Yo kale kou dyondyon apre yon Move Tan
Epi, parèt sou divès fòm, w a blofè pa w!
Tout ap resite yon sèl grenn priyè: chanjman

Gras a Tonton Sam, anpil ladan yo kontan
Tanpèt Mwa Fevriye a pou vin nan kous la
Men anpil pa wè danje k blayi pi devan
Pou kenbe Ayiti pou li pa fè yon pa

Apre pèp pran nan blòf malere Doktè, Pè
Yon Gwoup Nimewo Radòt ap manipile.
Anpil moun panse vote Milyonè Blofè
San mande sa yo te fè avan pou ede

Pèsonn pa konn vrèman sou ki bit yo kanpe:
Sa k parèt Endistriyalis Nasyonalis,
Sa k ap tann benediksyon Peyi Etwale,
Pastè k gen w sèl pwogram: Ayiti Se Pou Kris

E. W. Védrine
31 out 2005
Koleksyon: «Kri pou liberasyon»

Kandida lamayòt
Kandida, gade! Mwen pa pè w, se moun ou ye
Se poko epòk kanaval epi w maske!
Al demaske tande pou pèp la kapab wè w!
Vin pale dirèk avèk pèp la pou l sa kwè w

Kandida, gade! Mwen pa pè w, se moun ou ye
Ou pa lougawou, pouki w pè montre sa w ye?
Poukisa ou oblije ap sere figi?
Demaske w non, se jodi kanaval fini!

Kandida, gade! Mwen pa pè w, se moun ou ye
Ou byen konnen nou tout se Ayisyen nou ye
Vin di mwen tout sa ou genyen nan dyakout ou,
Ki sòt de pwojè ou genyen pou peyi nou

Kandida, ke ou te yon Milyonè Blofè,
Endistriyalis, Politològ, Tafyatè,
Pastè oubyen Politisyen Rat Do Kale
Gade! Mwen pa pè w, mwen konnen kilès ou ye

E. W. VEDRINE
2 sept. 2005
Koleksyon: Kri pou liberasyon
 
Kat lèt -
Amou egsiste epi li gen fòs.
Amou se yon bagay ke moun pa dwe badnen avè l.
Kijan nou ta defini l?
Pou Voltè, se yon bagay natirèl ke imajinasyon bwode.
Pou Shekspi, se yon lafimen ki fèt pa vapè soupi.
Pou Getè, se sèl bagay ki endispansab nan lemonn.
Pou mwen, se sèlman kat lèt men ki pi enpòtan
nan alfabè women an.

Ki definisyon ki pi bon?
Fòs sa a depase definisyon sa yo.
Egzistans ak fòs amou
Se yon bagay ke moun pa ka esplike.

Emmanuel W. Védrine
(Collection: Un stylo international)

Kè m ak ou menm
Nan chimen lavi
Mwen kontre ak yon moun
Yon moun ki fè kè m palpite
Yon moun ki fè m pa ka dòmi
M pa konn kijan pou m esplike sa …
Petèt se souri l
Fason l pale ak mwen
Oubyen pasyans mwen genyen
Paske m renmen l
Petèt se fason l esprime santiman l
Oubyen pasyans mwen genyen
Paske m renmen l
Petèt se fason l esprime santiman l
Oubyen eklè je l
Lè l ap pale ak mwen
Moun sa a se ou menm,
Yon moun kin an fon kè m.

E. W. Védrine,
koleksyon: Koze Lanmou (Vol. I)

Kilè w ap retounen?
Ou kite m san okenn souvni,
ou kite m san yon ti bo
Fason ou konpòte ou
ban m lapenn
ak tristès
Ou kite m pou kò m
epi ou fè m rete ap tann
Kounyeya, ou tankou yon zwazo
k ap vole nan syèl la
san okenn nich
Sa k pase ou pitit?
kote pwomès ou yo?
Di m sa k pase,
kilè w ap retounen?

E. W. Védrine,
koleksyon: Koze Lanmou (Vol. I)

Kisa ou ye? -
Kisa ou ye? Ou konnen kisa ou ye.
Èske se fason ou parèt nan je moun
Pou yo konnen kisa ou ye?
Èske se sa yo di de ou
Pou konnen kisa ou ye?

Gen de fwa mwen bay de kout ri, kwe kwe
Lè yo pran yon moun pou sa li pa ye.
Konbyen fot nou fè jan nou jije moun pafwa?
Ou ka wè jan yon moun abiye men ou pa ka wè kè l.

Kisa ou ye? Èske se sosyete a ki pou pòtre ou?
Kijan ou fè pòtre sosyete a?
Kisa ou ka bay pou chanje vizaj lemonn?
Èske se paspò ou ki di sa ou ye?
Di m kisa ou ye epi nou chak ka pote
Yon pyè nan rekonstriksyon monn lan.

Emmanuel W. Védrine
(Collection: Un stylo international)

Koudeta nan lakou Ayiti
Koudeta Ayiti, peyi soudevlope
Se plis pwoblèm pou demokrasi pa mache
Se tèrè ki monte tansyon popilasyon,
Toujou nan avantay zòt pou esplòtasyon

Tanzantan siklòn politik fè balizay:
Sètadi diktati, koudeta, dechoukay
Politisyen opòtinis yo renmen sa
Pou eseye pran woulib monte sou pouvwa

Ala traka pou peyi Ayiti Cheri!
Move nouvèl pou cheve nan tèt tresayi
Manipilasyon pou lajan fè san koule
Toujou pou kontinye plè peyi devlope

Nou wè gouvènman vini gouvènman ale
Zòt telegide yon bann move kò ame
K ap chire pit ant frè ak frè pou pran pouvwa
Yon teknik pou Ayiti pa janm fè yon pa.

(E. W. VEDRINE)
koleksyon: Kri pou liberasyon

Koutba
Yon blofè
Dyòl bòkyè
T ap file yon ti kòmè
Se te yon tifi serye
Ke tout mount e respekte nan yon ti katye
Blofè a monte desann dèyè ti kòmè
Pou l wè sa l ka fè
Finalman yo vin renmen
Apre yo fin byen
Li voye mande pou tifi
Kote paran li
Bèl fè organize
Apre fyansay vin met pye.
Li voye òfèv vin pran mezi dwèt fi
Tifi tèlman kontan li  ri
Misye pase plizyè kote ak manpzèl
Pou bay yon avalwa sou mèb ki bèl
Bòs la di l apre twa tout bagay ap pare
Manmzèl kontan, li wè se se tout bon vre.
Kounyeya li resi bay nèg limyè vèt pou l ale
Ay! Misye vin jwenn tout sa l t ap chèche.
Twa mwa vin rive
Ti lezanj lan pase kote bòs pou l tyeke
Bòs la di misye te pase pran lajan l
Depi lè a li pa janm wè van l.
Tifi a sezi
Li pa t janm konn si nèg la te pati.

E. W. Védrine,
koleksyon: Koze Lanmou (Vol. I)

Ki kote Ayiti ye?
Nan gran ventyèm syèk,
Yo poze m kesyon sa a.
Gen moun sou latè
Ki poko janm konnen nou.
 
Malgre yo konsidere n Jwif Eran,
Nou genyen yon santiman.
Ayisyen, yo met tout chay sou do nou
Nan kontinan sa a?
 
Reveye Ayisyen!
Nan gran ventyèm syèk w ap dòmi.
Ou te konn leve
Anvan kòk chante
Reveye, sole leve!
 
(E. W. VEDRINE)
Koleksyon: «Kri pou liberasyon»

Kote m te fèt
Mwen ta ka fèt lòt kote nan Amerik la:
Amerikdinò
Oubyen
Amerikdisid
Mwen ta ka fèt tou an Afrik,
Ewòp oubyen Azi
Men mwen fèt Ayiti.
Yon tè ki gen yon istwa byen long
Yon istwa ki toujou nan tèt mwen
Yon kote mwen kòmanse respire,
Kote mwen kòmanse obsève
Sa moun sou latè bezwen…

(Emmanuel W. Vedrine)
Koleksyon: “Kri pou liberasyon"

Kote kochon kreyòl nou yo?
Zòt soti kote l soti, vin
Di nou yo gen lafyèv Pòsin
Yon konbinezon matyavèl
Pou peyizan, move nouvèl.

Yo ban nou kochon grimèl yo
Pou n toujou rete esklav yo
Se vre yo di n analfabèt
Men nou konnen ke nou pa bèt.

(Emmanuel W. Vedrine)
Koleksyon : "Kri pou liberasyon"

Koudeta nan peyi sivilize
Koudeta peyi sivilize, gwo koze!
Tout kote nan lemonn branche pou obsève
Latwoublay blayi nan yon kokenn eleksyon
Ki pral potomitan anndan tout desizyon.

Yon siklòn politik balize Florida
Bilten Papiyon gentan vin pou gate sa
Batay legal pou rekontaj vot yo pete
Bagay yo mele kay Tonton Sam tout bon vre!

Gwo koze, koudeta peyi sivilize
Pèp ki pa te byen vote ap rele anmwe
Rezilta eleksyon sa a dire bon bout tan
Poudi pa ta gen magouy pou koupe devan?

Lobo pete devan grenn je lemonn antye
Leson tounèf pou ti peyi soudevlope
Kokenn batay ant kandida pou pran pouvwa.
Ala tray, demokrasi tonbe nan koma!

(© Emmanuel W. Védrine)
koleksyon: Kri Pou Liberasyon
novanm 2000

Kowalisyon pou eleksyon
Poukisa kowalisyon lavèy eleksyon?
Malgre sa montre vre ide pou yon inyon
Men poukisa l pa t janm fèt depi byen lontan
Pou te travay tèt ansanm pou vrè devlopman?
Kowalisyon bon paske linyon fè lafòs
Lè l pa vle di estrateji pou jwenn gwo pòs.
Se vre, nou bezwen tètkole pou devlopman,
Estrateji pou Ayiti ta fè avan

Desalin te gen rezon fè kowalisyon
Ak ide pou te kwape kolon machwè won
Yon tètkole tou pou te kreye yon patri,
Yon peyi pou viv lib ki rele Ayiti

Depi desanzan nèg ap goumen pou pouvwa
Yo bon nan fè kowalisyon pou koudeta
Olye yo ta monte konbit pou devlopman
Sèl vrè mwayen pou Ayiti ka fè avan

E. W. VEDRINE
Koleksyon: «Kri pou liberasyon»
desanm 2005 

Kreyòl, Fransè, Anglè: kilès ki towo a Ayiti?
Se kreyòl ki towo a.
Men ki lang ki towo a?
Se kreyòl ki towo a.  

Lè m ap pale kreyòl,
Kreyòl rele m pa m.
Lè m ap pale ak pèp la,
Se kreyòl mwen pale.  

O kilès ki towo a?
Se kreyòl ki towo a
M mande kilès ki towo a?
Wi, se kreyòl ki towo a .

Lafrechè -
Yon dam byen anfòm ap fè vayevyen
Yon samdi swa nan zòn Mache Anba
Depi dezèdtan l ap paweze la
L ap chache lavi anba magazen

Kamyonèt Site rete pou pran li
Li pa monte pase l pa pasaje
Mache fè l swe tankou pitit Bouki
Podyab, e dat lwaye pa lwen rive

Twa timoun pou bay manje, abiye
Lekòl pou peye ak liv pou achte
Nan yon peyi kote pa gen travay
Metye lafrechè egal esklavay

Lè yon ti lafrechè ap paweze
Pa konprann se pa li jis ap make
Se yon nesesite k pouse l fè sa
Se pa pou plezi l ap taye banda.

(Emmanuel W. Vedrine)
koleksyon: "Kri pou liberasyon"

Lago ak lamou
Li rele lago
Mwen rele bijou
Epi l di lago fini, al bouche.
Mwen pwonmennen chèche l tout kote:
Anba, anwo, anlè, atè, lwen, pre …
Mwen pa fouti wè kote l kache.
Lè m resi wè m ap met men sou li
Tout san m tresayi:
Mwen espante
Kè m bat san rete
Mwen swe kou pitit kokobe.
Mwen rele: Lanmou! Lanmou!
Moun ki tande kri m panse m fou.
Lè m resi kenbe l, li bèl,
Pi bèl pase lakansyèl
Men, glise kou kalalou
Toujou yon jwèt lago bijou
Ki gen kouri, kenbe, lage, kache
Mwen reziyen m, mwen pran l jan l ye.
Pafwa m wè Lanmou nan rèv ap fè m filalang
Men lè m mache sou li pou ba l sigo
Li gen tan file rapido presto
Se toujou yon jwèt marèl, yon lago.
Lè m pati dèyè l je klè
Li file kou yon zeklè.
Lanmou son w jwèt lago bijou
Ki ka fè w fou si w pa pran tèt ou

Emmanuel W. VEDRINE
Koleksyon: «Koze lanmou II»
Haiti en Marche, Vol.XXI, #34. Sept. 2007

Lago ak lavi -
Pafwa Lavi ban n payèt
Nou frape pye n atè pou fè wòklò
Apre n met de men nan machwè ap pouse katchil
Kòmkwa n vle rale bak tan pase
Pou ekzanminen dantan.
Tèlman panse n fè lakwobat,
Nou tanmen fè lago ak Lavi
N al kache pou l pran n si l kapab
Kòmsi n ka ba l sigo tout bon.
Li ri n kò pèdi jouktan l gen wòkèt
Paske l wè lonnvi je n
Pa vize kou fizi kout,
Nou bliye si n se flèch palmis.
Afòs nou reve,
Nou reve n vòlò peny Mètdlo
Nou menm reve n vòlò bonnèt Lakansyèl
Epi n ap fè laviwonn pyebwa avè l
Kòmkidire n ka pati ak li
Pou wè dekiprevyen chans nou.
Men ak tou sa,
Kafe n kontinye koule ak ma
Se dlo n ap bwote nan paswa.
Nou tanmen kalonnen Lanmè
Kòmkwa se revanj n ap tire ak Lanati.
Nou mache bobis pou n moke Lavi
Men l griyen trannde l lè l wè n pa konn danse
Nou panse n ka pase l nan rizib kòmkwa l mache bwete
San n pa menm gade si n mache drèt nou menm
Nou seye kase koub respè l
Pou krache kòlè n
Li lage gonmbo cho nan plan men n
Epi l rete tennfas
San l pa fè yon pa kita yon pa nago.
Li jouk kale nawè l sou nou
Lè l wè n antchipwèt pou pran douvan
Kòmsi se wout nou konnen.
Nou pran pòz koupe fache ak li
Nou menm wè l kòm yon chimen nou pa renmen
Men chwal nou al bouke kanmenm ladan.

The Creole Connection,Vol . IV, #III Issue XIV
Translated to English by Dr Anna Wexler (1998)

Lago san kache
Mwen chita ap gade w la a
Tankou yon chat ki lemante yon rat
Tankou yon mantèg tou pre yon chat
Tankou yon papiyon tou pre yon lanp
Tankou yon zegwi tou pre yon leman
W ap gade m
M ap gade w
Ou konn sa m ap panse
M konn sa w ap devine
W ap fè jwèt lago avè m
Epoutan w pa bouche
M ap reve w
Epoutan nawè m byen kale
Tankou je chat k ap kontwole rat
Ou sanble tèt koupe ak Choukoun
Je w klere kou chandèl
Nòde w ap boulvèse lanmè m,
Yon van ki rann li makawon
Vag mwen monte de sèt wotè
Epi… Epi w kontinye ap fè m filalang
Epi… Epi anyen.

(Emmanuel W. Védrine)
Koleksyon: Koze lanmou II

Lang -
Kisa tout moun panse de lang?
Mwen renmen tande lòt lang depi timoun
Paske m te kirye de lòt kilti.
Ak esperyans mwen, m wè kijan zouti sa a enpòtan.
Zouti sa a konekte ak grenn je m
Pou m ka kominike ak antouraj mwen.
Poukisa m pa t pale tout lang sou latè
Pou m te ka kominike ak linivè?

Pou mwen pa gen lang ki pi bèl pase lòt
Paske nou chak pale lang pa nou.
Se yon zouti ki gen menm itilite
Kèlkeswa kote l fabrike.

Emmanuel W. Védrine
(Collection: Un stylo international)

Lanmou se yon fri san sezon
Li donnen nan epòk prentan
Li fleri nan nenpòt sezon
Gen lè l donnen epòk ete
Gen lè l fleri epòk otòn

Sa depann de chans pou jwenn li
Dèfwa ou ka wè l lè ivè
Dèfwa ou wè l nan tout sezon
Se yon fri ki donnen lè l vle.

(Emmanuel W. Védrine)
Koleksyon: Koze lanmou II,
Ti powèm ayisyen oktosilab

Lavèy 30 Septanm
Syèl Ayiti Tonma an dèy
Pou plizyè santèn zetwal pitit li
Ki pral file.
Yo pral file,
yo prale, yo pral disparèt.
Syèl Ayiti Tonma tou nwa
Lavèy lanmò yon dal pitit li,
Yon dal ti inosan
ki pral pran wout
Peyi Sanchapo
Lavèy 30 Septanm, syèl la sonb
Lalin nan pa klere
Anpil zetwal koumanse ap balanse
Pou y al file
Anpil kretyen vivan koumanse wè
Yon fènwè ki pral blayi
Sou yon peyi .
Lavèy 30 Septanm,
Magouyè koumanse ri.

Tout panzouyis koumanse rejwi
Pou tout krim yo pral fè
Anba syèl Ayiti Tonma:
Wouzi koumanse ap netwaye
Revolvè koumanse ap chaje
Manchèt koumanse ap file.
Lavèy 30 Septanm
Tout gwo Ewo yo fache
nan tonm yo
Desalin kriye
Chalmayperal rele anmwe,
Yo tout move lè yo wè yo p ap
ka delivre Manman yo ki an danje
Lavèy Jou sa a.
Yon vye van koumanse soufle
Pou anonse
yon move tan ki pral rive
Tout bèt yo tris
Pyebwa yo chagren
Yon vye tan maske
Lapli pral tonbe
San Lavalas pa desann
Loray pral gwonde
San zèklè pa fèt
San inosan pral koule
Pou Ayiti ka libere

(Emmanuel W. Védrine)
Koleksyon: Kri pou liberasyon

Lavi se yon powèm -
Lavi se yon powèm
Bondye se yon powèt
Chak engredyan nan lanati
Se yon vèr
Yon seri engredyan kouwè:
Nonm, fanm
Fòme yon rim enteryè
Dèfwa si chans ou kwaze on boubout
Sou chimen w
Epi nan pale pale, nou gen w seri aspirasyon marasa
Sa rele: rim kwaze
Pi devan nan fè ti karès matyavèl,
Ti bo alawonnzenga
Sa rele: rim anbrase
Lè tout bagay vin fèt:
Youn plis youn fè youn
Sa rele: rim antre mele
Lè lavi wòz kou tomat,
N ap kontanple Lanati
Sa fè bèlte powèm nan
Men lè bagay yo pa mache kòmsadwa,
Nou di: tonnè, ala powèm raz se Lavi!

Emmanuel W. Védrine
Koleksyon: Koze lanmou II

Lavi -
Lavi se yon nechèl chaje ak kaka poul
Chak baro badijonnen rive jouk nan kou l
Sou chak baro yon moun mete pye l, li pantan
Lè l reyalize sa, li te gentan fin pran

Ou ka wè Lavi kòm on pantalon san fouk
Lè w ap kalkile kèk sitiyasyon malouk
Chak grenn moun fè esperyans pa yo nan Lavi,
Bagay ki pou ta fè w kriye men dèfwa w ri

Gen moun ki wè Lavi tankou yon gwo lekòl,
Yon linivè kote chak elèv jwe yon wòl
Yon vrè lekòl kote youn aprann nan men lòt
Se sèl vrè lekòl ki pa genyen elèv sòt

Lavi se yon gwo liv tankou yon diksyonè
Ki defini prèske tout mo ki sou latè
Nou menm, elèv k ap sèvi tanzantan avè l,
Se tanzantan n ap wè sekrè k kache dèyè l.

(E. W. VEDRINE)
Koleksyon: «Pwezi abstrè nan lang Ayisyen»

Lavoum pou yo !
Ala mechan lidè n yo mechan!
yo pa respekte modòd zansèt yo

Ala sousou lidè n yo sousou!
y ap respekte modòd zòt
pou kontinye toupizi yon pèp inosan
k ap soufri depi digdantan

Ala vòlè lidè n yo vòlè!
yo plen sak bidòl lajounen kou sole kouche
pou al sere aletranje
pandan pèp la ap tribiche anba Lavichè
k ap fè malere moute Mòn Fòfyèl pa do

Ala blofè lidè n yo blofè!
yo fè n tout kalte pwomès
pou eseye monte sou chèz boure a
pou al dodomeya

Ala kout memwa lidè n yo kout!
yo manje manje bliye
kou yo fin monte sou pouvwa
yo di pèp la pran nan twa wa
Ala sanpidè lidè n yo sanpidè!
yo pa fè anyen pou libere
peyizan ayisyen ki esklav nan batèy,
yo pa fè anyen pou zòt sispann lage chen
dèyè Ayisyen

Ala mechan lidè n yo mechan
lè yo kontinye kite pèp la grangou, analfabèt
epoutan l pa bèt!

Ala kote gen lidè blofè sou latè,
lidè k merite vekse an laten:
lavoum, alolavoum
pou tout sa k met peyi a nan tyouboum!

(© Emmanuel W. Védrine)
The Nations Tribune, August 1999
Koleksyon: «Kri pou liberasyon»
 
Lè Ayiti te Ayiti -
Lè Ayiti te Ayiti,
Yo te rele l “La Perle des Antilles”
Lè Ayiti te Ayiti, yo te konn respekte Ayisyen.
Lè Ayiti te Ayiti,
Reken yo pa t konn fete.
Lè Ayiti te Ayiti,
Ayisyen te ti prens aletranje.
Lè Ayiti te Ayiti,
Zòt te konn sezi
Yo pa t konn meprize n
Yo te konn respekte n.
Lè nou al lòt bò dlo,
Nou pa t konn pran ti bato
Pou al peri nan dlo.
Tout kote n pase yo te konn bat bravo.
Lè Ayiti te Ayiti,
Ayiti Cheri te bèl nègès
Li pa t mèg
Men l te gen ti grès.
Lè Ayiti te Ayiti,
Moun te konn al Bisantnè
Pou al pran ti lè.
Lè Ayiti te Ayiti,
Yo te konn rele n
Premye Nwa ki trase chemen libète,
Premye Nwa ki konjige vèb libere,
Premye Nwa
Ki pote laviktwa
Nan batay pou libète,
Pèp Nwa ki bwòdè
Ki mache tèt anlè.
Lè Ayiti te Ayiti,
Ayisyen pa t konn pati
Al pran imilyasyon lòt peyi.

(Emmanuel W. Vedrine)
Koleksyon: “Kri pou liberasyon)

Lè fanm lakay damou
Lè yon fanm lakay damou pou ou
Manmzèl ka vin fou
Pafwa l pa di w sa
Men l ap di yon bon zanmi l sa

Lè yon fanm lakay damou
Anpil fwa se yon vrè amou
Li pa bezwen konnen si dèyè w chire
Li tankou yon je pete

Anpil fwa se pa yon enterè l ap chèche
Se ka yon bagay nan ou li apresye
Li ka vle suiv ou toupatou
Paske l reyèlman damou

L ap fè nenpòt sakrifis ou mande
Li pral nenpòt kote ou vle
Sitèlman l damou,
Li vin trè jalou.

Emmanuel W. Védrine
Koleksyon: Koze lanmou I

Lè m te fèk rankontre w
Mwen sonje w t ap li yon roman
Lè m te fèk rankontre w
Mwen sonje souri kit e nan figi w
Ou te kanpe nan w estasyon tren
Byen dyanm kou Anakawona
Drèt kou Lakrètapyewo
Mwen te ka li lanmou nan figi ou jou sa a
Tèt mwen te grate m
Tout kò m t ap pike m
Vant mwen te kòmanse bouyi
Mwen santi m t ap tranble
Cheve m tresayi
Mwen pat gen okenn ide de ou
Se pa sa k te enterese m tou
Mwen jis t ap gade
Mwen jis t ap obsève
Mwen jis t ap eseye devine
Sa ke w t ap panse
M sonje premye mo m te di ou
M pa bliye ti souri ou
M pa bliye ti konvèsasyon nou te fè
Malgre nou pa t gen anpil lè
M pa ka bliye premye envitasyon an
Pou n te ka pase yon ti moman
Dyaloge youn ak lòt
Yon fason pou youn te rive konn lòt.

E. W. Védrine,
koleksyon: Koze Lanmou (Vol. I)

Lè tout Ayisyen va pran konsyans
Lè Ayisyen va reyalize ke blan ap fè yo fè tenten pou divize yo depi digdantan,
Lè yo va reyalize ke blan divize yo yon fason pou toujou kontwole yo,
Lè yo va di blan lavoum ou mèt ban m milyonven mwen p ap touye frè m pou ou,
Lè yo va reyalize derespekte dwa moun p ap mennen Ayiti oken kote,
Lè yo va reyalize anbisyon pouvwa fè Ayiti fè yon bak desanzan,
Lè yo va reyalize batay pou pouvwa p ap mennen Ayiti oken kote,
Lè yo va reyalize anpil lidè k ap pale pa ka menm solisyone yon ti pwoblèm elektrisite,

Lè yo va reyalize egoyis p ap mennen Ayiti oken kote,
Lè yo va reyalize envite blan vin okipe yo soudevlope Ayiti,
Lè yo va reyalize ke tout Ayisyen dwe konn li ak ekri gratis ti cheri,
Lè yo va reyalize fò yo aprann ede youn lòt,
Lè yo va reyalize fò yo aprann envesti,
Lè yo va reyalize fò yo aprann kreye,
Lè yo va reyalize fò yo aprann plante,
Lè yo va reyalize fò yo aprann pwodui pa sèlman konsome,
Lè yo va reyalize fò yo aprann travay pou devlope kominote,
Lè yo va reyalize fò yo aprann rebwaze,
Lè yo va reyalize grate santi pa bay men se metye parese,
Lè yo va reyalize yo chak dwe fè yon bagay pozitif pou ede Ayiti vanse,
Lè yo va reyalize kijan zòt ap pase yo nan tenten paske yo pa ka fè anyen,
Lè yo va reyalize koudeta pasipala pa janm regle anyen pou Ayiti,
Lè yo va reyalize koupe tèt youn lòt jete nan ravin se babari,
Lè yo va reyalize lonje kwi devan blan tout tan p ap devlope peyi,
Lè yo va reyalize mo demokrasi a kisa li vle di,
Lè yo va reyalize mo lidèchip la kisa li ye,
Lè yo va reyalize nou bezwen lopital klinik ak pwogram sante tout kote,
Lè yo va reyalize nou bezwen bonjan pwogram agrikilti pou Ayiti devlope,
Lè yo va reyalize nou bezwen bonjan wout pou konekte tout Ayiti,
Lè yo va reyalize nou bezwen lekòl gratis ti cheri nan tout rakwen n ale,
Lè yo va reyalize nou bezwen lekòl teknik pou jèn Ayisyen aprann metye,
Lè yo va reyalize nou bezwen lekòl pratik ki p ap soudevlope mantalite,
Lè yo va reyalize Ayiti inonde ak mechanste, Bondye fache,
Lè yo va reyalize prejije sosyal fè Ayiti fè bak olye li avanse,
Lè yo va reyalize prizkonsyans se yon medikaman ke tout Ayisyen dwe pran,
Lè yo va reyalize se pa ni kapitalis kominis maksis nasyonalis sosyalis teworis k ap sove Ayiti,
Lè yo va reyalize se pa oken pati politik ki pral libere Ayiti,
Lè yo va reyalize sekrè devlopman Ayiti se nan travay ansanm ak travay di sa ye,
Lè yo va reyalize solisyon Ayiti se pa nan batay youn kont lòt pou pran pouvwa sa rete,

Lè yo va reyalize travay ansanm nan lapè lanmou respè youn pou lòt se kle siksè,
Lè yo va reyalize viv nan blòf p ap mennen Ayiti oken kote,
Lè yo va reyalize yon dal pati politik pèpè se ONG koukouy k ap klere pou je,
Lè yo va sispann abize esplwate maspinen meprize pile souse sa ki anba,
Lè lidè ki sou pouvwa va kòmanse respekte lalwa e fè moun pratike sa,
Lè tout moun ki di yo se lidè va fè pwogram pou eklere pèp ayisyen ki nan fènwa,
Lè tout lidè va aprann pèp ayisyen konsève olye yo dechouke sa yo bezwen,
Lè respè dwa moun p ap vle di respekte dwèt moun men respekte tout moun,
Lè tout Ayisyen va sispann rejte kilti ak bagay ki fèt lakay pou vin fyè de tèt yo,
Lè tout va reyalize reyalite sa yo y a va pran konsyans ke solisyon peyi a se
nan men yo sèlman li ye epi yo va deside nan ki direksyon yo vle ale
si yo ta renmen Ayiti devlope tout bon vre.

E. W. VEDRINE
Koleksyon: Kri pou liberasyon

Lidè Ayiti bezwen an

Youn ki ka kreye yon atmosfè pou sekirite blayi tribòbabò
nan peyi a,
Youn ki ka gen dyalòg ak pèp la tanzantan,
Youn ki ka fè pèp Ayisyen fyè de tèt yo,
Youn ki ka antann li ak plizyè pati,
Youn ki sousye de kreyasyon wout, lopital, klinik, lekòl atravè peyi a,
Youn ki sousye de edikasyon, pwogram alfabetizasyon pou tout moun tribòbabò nan peyi a,
Youn ki sousye de peyizan e ki eseye rezoud pwoblèm yo,
Youn ki sousye de lajenès e ki vle kreye pwogram pou yo,
Youn ki sousye de destriksyon anviwonnman an,
Youn ki pa abize dwazimen nan avantaj li pou kontwole pouvwa,
Youn ki pa kwè nan sakrifis imen pou kenbe pouvwa,
Youn ki p ap pèsekite moun pou kritik yo ak kwayans yo,
Youn ki pa wè pouvwa kòm fason pou anrichi rapidman,
Youn ki pa wè pouvwa kòm opòtinite pou bay zanmi djòb,
Youn ki pa itilize konstitisyon an kòm papye ijyenik,
Youn ki gen yon bèl plan pou devlopman Ayiti,
Youn ki gen nan tèt li pwojè enfrastrikti de baz pou peyi a,
Youn ki gen valè moral,
Youn ki pa yon diktatè men yon bon lidè,
Youn ki pa yon popetwèl ki la pou sèvi enterè kèk peyi etranje men ki se yon bon diplomat ki ka pale e tande pou wè sa k bon pou
Ayiti,
Youn ki ouvè a vrè dyalòg,
Youn ki fyè de fanm nou yo e ki eseye fè yon bagay pou chanje sitiyasyon yo,
Youn ki konn kijan pou jere pouvwa olye li abize l,
Youn ki konn istwa ak kilti peyi a epi itilize konesans sa a nan
benefis pèp la,
Youn ki respekte lalwa e ki fè moun obeyi lalwa,
Youn ki respekte dwa chak sitwayen,
Youn ki wè enpòtans yon vrè pwogram agrikilti pou ka dekouraje migrasyon ilegal peyizan nou yo,
Youn ki wè enpòtans dyaspora a epi ki kreye chanèl pou Ayiti benefisye toutbon de sous sa a ki pa esplwate,
Youn ki panse rete nan peyi a apre manda l bout dekwa pou l sèvi lidè annapre yo konseye,
Youn ki konprann bezwen peyi a nan tout sans e k ap fè maksimòm
travay pou fè fas a yo,
Youn ki valorize edikasyon nan tout sans kòm kle devlopman pou Ayiti,
Youn ki valorize resous imèn e ki kòmanse pran avantaj de sa pou
benefisye peyi a,
Youn ki montre yon lidèchip ki ka sèvi kòm modèl pou lidè demen yo,
Youn ki gen yon vizyon alontèm pou devlopman peyi a e ki ka sèvi kòm yon eritaj,
Epi youn ki ka ede nou jwenn pèl nou ki pèdi nan listwa dekwa pou n rebatize Ayiti “La perle des Antilles”.

E.W.VEDRINE
Koleksyon: “Kri pou liberasyon”

Li deja Prezidan

Bon se li menm pèp la vle,
Se sa nou obsève tout kote.
Se li yo vle kòm dirijan
Pou dirije yo pandan senkan.
Pèp la pa egare,
N ap respekte sa yo deside.
Se pa moun ki fòse yo chwazi,
Se sa yo tout di.
Pèp ayisyen wè lwen
Paske yo panse pou demen.
Men poko kouri danse,
Ret tann fèt la kòmanse.
Annatandan gwo jou delivrans,
N ap swete kandida yo bòn chans.
Nou konnen fado a lou
Ak men anpil, chay pa lou.
Pitit peyi a pa ka ret tann ankò,
Yo fin mouri ak maladi katyòkò.
Ann tann kandida ki eli a monte,
Pou l rele nou tout vin kontribye.
Epi lòt kandida a, san plenyen,
Va di "Se ou ki pral gouvènen:
M felisite w, e m prè pou ba w lamen!
Nou tout se pitit Ayiti Cheri,
Nou pral travay ansanm pou chanje figi li"

(Emmanuel W. Vedrine,
Koleksyon: "Kri pou liberasyon")

Litani yon machann
Adye Sòna!
Bon vye malerèz!
Li toujou pase nan zòn lan menm lè a
Epi malerèz la pa konn l è non.
Chak jou, depi dizè fè beng,
Ou tande chante a kòmanse:

Men bèl
Pwa bè
Pwa blan
Pwa frans
Pwa jòn
Pwa nwa
Pwa vèt
Diri blan
Diri jòn
Diri odeveya
Mayi Semak
Soupoudre

Tout timoun nan katye a vin abitye ak mizik sa a
Se tankou yon do, re, mi, fa, sòl, la, si, do.
Li toujou repete yo annòd:
Lendèyèlòt.
Pye malerèz la gen yon koulè inesplikab
Tèlman l pran pousyè nan lari Bapedchoz, Kafoufèy ak Soudal.
Venn kou l rèd tankou yon bal
Tèlman chay la lou sou tèt li.
Kè w fè w mal lè w gade malerèz la k ap monte
Mòn Nelyo byen rapid
Tankou yon machin k ap pran l an dezyèm.
Pòv malerèz!
Podyab!
Poudi l la toujou?
Ou kwè Sòna pa do mouri?

Si w ta mande l si chay la lou
Li ta ka fache.
Anpil machann pa vle tande moun di sa,
Yo pa vle moun di chay lou.
Yo di: «Pa di sa,
Si gen w zonbi,
W a fè l pati!»

(Emmanuel W. Védrine)
Koleksyon: «Kri pou liberasyon»
In Anthology of Haitian Poets of Massachusetts

Lomeyans pou Mapou
Jan Mapou pote lamayòl
Yon bèl nouvèl pou lang kreyòl
Yon pri pou D.P.M –Kanntè
Yon zèv ki deja gen siksè

Koukouy tout kote ap vole
Tout ekriven ap lomeye
Telefòn li bouke sonnen
Ponyèt li anfle ak lanmen.

(Emmanuel W. Védrine)
Collection: Ti powèm ayisyen oktosilab

Sa m panse de powèm
Yon bon powèm touche nanm.
Bon powèm bon pou lespri.
Kijan lemonn ta ye san powèm ak mizik?
M kite powèm mwen pale.
Mwen pale powèm.
Powèm se yon lòt lang mwen aprann.
Powèm se vi mwen.
Powèm se yon bonjan zam.
Powèt wè lemonn nan pwòp fason yo.
Linivè se yon powèm.

(Emmanuel W. Védrine)

Se bon tande !
Sa m wè pou ou Antwàn nan Gonmye
pa wè l!
Tansèlman w ap takinen m
W ap plede agase chen m
Epi lè fini pou di l mòde an trèt
W ap plede woule balon m
Kòmkidire se choute w pral choute l
W ap taye banda ban mwen
Epi w ap plede gade m dwòl
Mwen chita byen pwòp
Epi w vin ap grate tèt mwen
Kòmkidire se kap mwen genyen
Kouto digo m la byen pwòp
Epi w ap pase men w sou lanm li
Apre pou di m ou blese
M wè w ap plede satouyèt mwen
Pou wè si m sansib
Se bon tande,
Tansèlman se bon!
(© Emmanuel W. Védrine)
Koleksyon: Koze Lanmou II
 
Se do l mwen wè -
Sa, se kado mwen
Sou pretèks li pa gen tan menm sèjousi,
Pa menm yon alo pou di bonjou cheri
Tandiske l toujou gen w bèl souri nan vizaj li
Lè l li mesaj mwen yo
Kèk mo pou pete yon ekla ri oubyen pou pouse katchil
Kreyòl sa a, pa gen dout ke l, reve touche m
Tout kote l ta renmen:
Nan lye sekrè yo
Kote n ka tande senfoni zwazo yo
Nan mitan forè kote dlo yo ap plenyen
Nan plaj, pandan n ap jwe sou sab la
Dèyè gwo pyebwa nan mitan jaden yo
Imajinasyon yon souwè
Melanj yon rèv mouye
Paròl dous
Paròl rèv
Paròl an pil
(Emmanuel W. VÉDRINE)
Koleksyon: «Koze Lanmou II»

Se Kreyòl mwen pale
Mèsi Papa Bondye dèske se kreyòl mwen pale
Ala bèl lang sa a bèl!
Mwen di sa m panse ladan san tèt grate
Mwen pa gen okenn vèb pou m konjige,
Okenn sibjonktif m ap anplwaye
Pa gen fè tilititi
Pou blofe pitit natifnatal yon peyi
Mèsi Papa dèske se an kreyòl mwen panse
Mèsi dèske m fèt sou tè d Ayiti
Kote lang sa a soti
Lang yon dal gwo Ewo te pale:
Tousen
Desalin
Kapwalamò
Anrikristòf
Chalmayperal
Yo tout te pale kreyòl
Se nan lang sa a yo te kominike
Pou yo te ban m libète
Yon lang ki pa lang vini
Lang kolon yo ta renmen detwi
Men m p ap boukante lang mwen an
Pou lang ki soti lòt kontinan
Mwen p ap fè boukantay pou okenn bagay
Zafè sila yo ki renmen esklavay
Fòk se li pou m pale
Se nan li pou m reve
Se li m pi renmen
Se li ki san mwen
Kreyòl se nanm mwen
Nenpòt Ayisyen ki ta meprize lang sa a
Pa yon vrè kreyòl
Se pa yon vrè natifnatal peyi d Ayiti
Son w ti sousou lòt peyi
Yon sousoubrake k pa gen kote pou l rete
Yon reskiyè k toujou ap tann kras manje
Yon moun ki san diyite
Ki pa konn sa l ye.

(Emmanuel W. Védrine)

Sekrè lanmou
Men prentan santiman
Mwen gen pou ou yo
Pa jis koumanse fleri
Sa gen anpil sezon
Yon istwa byen long
Yon chapit ki te fèmen andedan m
Yon pwa sou pwatrin mwen
E m pa t ka defèt mwen
Pou m ta libere de eklè sa a ki dechire m.
Mwen pale ak ou nan rèv mwen
San m pa revele w sekrè sa a
Mwen t ap karese a.
Mwen te prefere rete
Nan yon labirent lanmou
E pafwa m kwense
Nan yon kafou ki avegle m.
Mwen viv ak mak sa a andedan m
San m pa janm pran yon ti chans file w
Men m te vle rakonte w rèv sa a yon jou
Yon rèv ki petèt ka touche w e pouse w
Pou konprann mwen
E reponn
A palpitasyon kè m.
Emmanuel W. Védrine
Koleksyon: Koze lanmou II

Sen Valanten, priye pou mwen
Sen Valanten prèt pou rive
Gen moun k ap tann sa l ap pote
Pwasondavril mwa fevriye
Oubyen kado ki pa vlope

Sen Valanten, priye pou mwen
Tanpri souple pou m jwenn chans mwen
Pwasondavril, se pa sa m vle
Men yon ti kado san vlope.

(© Emmanuel W. Védrine)
Koleksyon: Koze Lanmou II

Sezon wouj
Sezon sa a sot ravaje pèp mwen an
Yon pèp k ap karese espwa yon
Demokrasi apre plis ke trantan anprizone
Sezon sa a ki eseye touye espwa 16 Desanm nan
Frape tout moun ki reve yon demokrasi tou nèf
Men sezon sa a pa la pou lontan
Sezon wouj se yon sezon kote magouyè gen pouvwa a
Men yo pa gen otorite.
Wi, yon pouvwa tanporè kote y ap rejwi
Yo gen pouvwa pou touye inosan
Pou fabrike ak men wouj yo yon fòm de demokrasi
Yon demokrasi ki pa gen okenn rapò
Ak demokrasi 7 Fevriye 91 lan
Van sa a ki sot soufle a paralize
Anpil aktivite;
Li pouse pèp la pou l al viv nan kache
E li pa ka esprime panse l
Nan tout peyi a, ou ka wè yon larivyè san
Ke sezon sa a kite
Poukisa?
Se jis pou yon chwa,
Wi, chwa 16 Desanm 90!
Sezon sa a pèmèt pèp Ayisyen an pou l demaske
Tout madigra ki bloke wout demokrasi a
Li pèmèt li wè tou vrè patriyòt k ap lite
Pou yon lòt Ayiti.
(Emmanuel W. Védrine)
Koleksyon: Poetry in Haitian Creole ,
Kri pou liberasyon

Sa ou dwe konnen
Mwen vle w konnen
Ke gen yon moun k ap panse a ou
Yon moun ki vle ede ou
Sou wout la
Yon moun ki ka solisyone pwoblèm ou
Yon moun ki vle ak ou
Lè solèy la klere
Ak lè lapli tonbe
Mwen vle w konnen
Ke gen yon moun
Ki p ap kite w pou kò w
Yon moun ki panse a ou
Yon moun ke ou ka pale ak li san pwoblèm
Epi kè ou ap kontan
Premye fwa w ap kontan konsa
Se mwen menm,
Yon moun ki panse a ou menm.

Emmanuel W. Védrine
Koleksyon: Poetry in Haitan Creole,
Koze lanmou (Vol.I)

Si m te, m ta…
Si m te Desalin,
M ta libere Ayiti ankò
Si m te Tousen,
M ta reekri
Istwa d Ayiti
Si m te wa Kristòf,
M ta rebati
Ayiti
Si m te Kapwalamò
M ta tonbe m leve
Epi m kontinye ap galope
Si m te Chalmayperal,
M ta fyè
M ta kontinye mache bwòdè
M ta tankou yon zetwal
K ap briye
Kote ki pa klere
M ta mache chalmayperalteman
Ak kè kontan
San m pa pantan
Malgre tout touman
Tout vye pikan.
Si m te ka rekolonize Ayiti,
M ta fè l tounen yon paradi.
M ta simen plan lanmou
Toupatou
M ta fè pepinyè lanmou
Pou al plante
Lòt kote.
Si m te ka rekolonize Ayiti,
M ta repran fyète
Desalin ak Tousen te pote
Zòt t ap respekte m
Li pa ta meprize m.
Si m te chèfseksyon
Nan yon seksyon,
M ta aji byen ak peyizan
Epi tout t ap kontan.
Si m te militè,
M ta mache tèt anlè
Pèp la pa t ap wè m kòm ènmi
Men yon zanmi
K ap pwoteje l
Ki p ap tire l.
Si m te ka reekri
Istwa d Ayiti,
Ala pawòl mwen ta di!

Emmanuel W. Védrine
Koleksyon: Kri pou liberasyon


Si ou te konn apresye -
Si ou te konn apresye
Ou pa ta janm bliye
Bèl moman ke n te pase
Ou ta toujou ap panse
Kisa nou te pataje
Men ou fè kòmsi ou bliye
W ap mache adwat agoch
San ou pa konn kote w prale
Ou tankou yon vye machin ki pèdi fwen
Lì lè pou egzaminen
Wi li lè pou retounen
Mwen toujou la
Ap tann ou pou n pale sou sa

E. W. Védrine,
koleksyon: Koze Lanmou (Vol. I)
 

Si van an vante…
Si van an vante fò sou ou
Kite l souke w pou yon ti moman
Men pa tonbe
Pa kite l pote w ale

Si pou yon rezon patikilye
Li souke w
Panse nan ki direksyon l ap pote w:
Nò
Sid
Lès
Lwès

Si ou santi van an vante lè ou ouvè fenèt kè w
Panse a soupi m
Si w wè tak lapli sou fenèt kristal ou a
Panse a dlo k te konn sot nan je m avan
Dlo k te konn sot nan je w lontan
Siy ki montre w te damou
Ak lawouze k te konn nan wout ou
Souvni mak pye ou.

Emmanuel W. Védrine
Koleksyon: Koze lanmou (Vol.I)
 

Si w ap vole
Si w vle ale
fè yon bon vwayaj
Si w fatige,
fè yon ti poze
Si w vle ale,
m p ap kenbe w
ni m p ap fòse w
Si w vle ale
sèke w p at vin pou rete
poukisa pou m enpoze w
ale si w vle?
Chemen an long, mache
Panse pandan w ap voltije
Vole, syèl la tou ble
Tansèlman fèt atansyon lè w pral poze
Ouvè je w pou zèl ou pa frape
Ant branch bwa w ap poze
Ouvè je w pou wè nan ki nich w ap kouche,
Fèt atansyon pou yo pa deniche w
Chaje malfini k ap veye w
Si w vle ale,
Vole w ale
Men konn kote w prale
Konn sou ki branch ou pral poze
Ki nich ou pral rankontre
Si w fatige,
Fè yon ti poze
Pou panse
Anvan w ale.

E. W. Védrine,
koleksyon: Koze Lanmou (Vol. I)

Si w te konnen…
An an an, ou pa t konnen ?

Ou pa konnen gen w moun ki ka
seche dlo nan je w
fè kè w kontan
tout tan
rale w vin sou li
miyonnen w
epi lage siwo myèl ak chanpay
sou tout kò ou
pou pran w beny lanmou ?

Ou pa konnen gen w moun ki ka
fè delivre kamyon woz lakay ou
chak jou pou fè w konnen koulè lanmou ?

Ou pa konnen gen w moun ki ka
fè kè w kontan
nan bon kou nan move tan?

Ou pa konnen gen w moun ki ka
fè w wè lanmou pi enpòtan
pase lò ak dyaman?

Ou pa konnen gen w moun ki ka
fè letoudimonn ak ou
pou rejwi tout kote nan lanmou?
An an an, ou pa t konnen?

Emmanuel W. Vedrine
Koleksyon “Koze lanmou II”

Solèy lanmou w kouche pou mwen
Apre m fin w damou pou mwen
Nan rèv ou yo
Mwen koumanse naje
Nan lanmou w
Yon lak mwen panse m
Te ka travèse
San difililte
Mwen gen tan anpile
Yon dal bèl rèv
Ki t ap soufle dife anndan m:
Panse m fè lakwobat lè m reve w
Kòmkidire m te gentan goute
Siwo lanmou w
Mwen karese w san m pa janm touche w
Chak kou m reve w
Rèv mwen yo mouye

Ou koumanse mache
Nan chimen lanmou m
Epi w voup ou kanpe
San w poko menm rive
Pou ta di m kouman wout la te ye.

Emmanuel W. Védrine
Koleksyon: Koze lanmou II
 

Solèy sa a
Lè m pa wè Solèy sa a
Lonbray fè m chagren
M santi m frèt
Yon fredi nan mwèl zo
M santi m bouke
Bouke nan tout manm
Dòmi nan je m
Yon dòmi gwo lajounen
Mwen tris
Yon tristès san parèy
M fatige,
Nan bra ou
M ta renmen
Repoze.

(Emmanuel W. Védrine)
Koleksyon: Koze lanmou II
 

Sou Sou Sou
Li se youn nan chante m pi renmen
Chak lè m tande l
Mwen sonje Sou
Sou Sou Sou ak Sou bèl.
Plis mwen tande l
Se plis mwen panse a Sou
Se yon bagay
Ke sou pa te janm panse

Poukisa m pa t kontre ak      Sou
Anvan m te tande                  Sou Sou Sou
Plis mwen tande                    Sou Sou Sou
Se plis mwen santi m pi pre  Sou

Emmanuel W. Védrine
Emmanuel W. Védrine
Collection: Poetry in Haitian Creole,
Koze lanmou (Vol. I)

Su Su Su
It’s one of my favorite songs.
Every time I hear it,
I remember Su.
Su Su Su and Su are beautiful.

The more I hear it,
The more I think about Su.
It’s something
That Su never had in mind.

Why didn’t I meet         Su
Before hearing that       Su Su Su ?
The more I hear            Su Su Su,
The closer I feel to      Su

Emmanuel W. Védrine
(Collection: Un stylo international)
 

Souri ban mwen
Se souri pa w menm ki enterese m
Se li m ta renmen trape
Pou lanmou w kontamine m
Si w souri ban mwen,
Imedyatman m ap souri ba ou
Yon senp souri kouwè pa w
Ka fè yon dal lòt moun souri tou.
Yon ti van souri w sèlman
Ka fè letoudimonn nan yon klendèy,
Konsa lanmou w ka tounen yon epidemi
Pou enfekte latè.
Kontinye souri
Tout moun bezwen yon ti souri:
Souri ban mwen
M a souri ba ou.
Emmanuel W. Védrine
Koleksyon: Koze lanmou II
 

Souri l ak pa Mona Lisa
Mwen sonje
Lè m te wè l
An septanm
Mwen pa sonje ki lè l te ye
Mwen jis sonje souri l
Li gen po yon zanj
Je l chaje ak ekla limyè
Tankou reyon solèy
K ap klere
Byen bonè
Sou yon planet tou nwa
Souri l tankou yon leman
Ki atire yon kè ki pa lwen
O, zetwal k ap briye
Nan yon planèt ke m ap reve!
Se te an desanm
Lè m te fèk pale avè l
Epi souri l te la toujou
Souri ki briye sou dan ivwa l yo
Souri ki kapte yon kè vid
Souri ki enkonparab ak
Souri Mona Lisa.

E. W. Védrine,
koleksyon: Koze Lanmou (Vol. I)

Souvni
Mwen sonje jou
premye randevou nou
jan ou te damou pou mwen
Men kounyeya, ou prale
ou fè kòmsi m pa t egziste
Ou gen entansyon kite m
mwen swete ou bòn chans
men yon jou w a retounen
nan sous mwen an
pou koupe swaf ou
Mwen sonje ou te di
ke w ap toujou avè m
men nan moman nwa sa yo,
ou bliye pwomès sa a.

E. W. Védrine,
koleksyon: Koze Lanmou (Vol. I)
 

Tande kri peyizan yo
Grangou pa dous
Grangou ap touye nou
Yo vòlè tè nou
Pri manje monte bwa
Lapli pa tonbe
Nou bezwen ponp dlo
Pou wouze tè yo
Peyizan yo ap pati
Pral lòt peyi
Yo kouri dèyè yo lòt bò dlo
Epi yo kontinye ap pran dlo
Men se pa fòt yo
Krim tribòbabò
Nan yon peyi
Fòk nou rebati Ayiti
Fòk mizè ak krim
Fini
Ayiti !

(Emmanuel W. Védrine)
Koleksyon: Kri pou liberasyon
 

Te kwè nou tout se Ayisyen
Yon pòsyon pa jwenn
Lòt pòsyon gonfle
Genyen ki gonfle chak jou
Gen lòt k al dòmi grangou
Ou mal bat kat la
Ou kenbe tout bon zèl yo
Rebat li pou mwen
Mwen pa nan koken
Brase chodyè a
L ap bouyi yon sèl bò
Separe manje a
Separe l ankò
Yon pòsyon pa jwenn.
Nou tout se frè
Ann eseye viv an pè
Pa pete m
Sispann blofe m
Ann pale
Ann diskite
Nou tout fèt menm kote
Ann chita pou n pale.
Gade m ap penpenyen
Epi n ap byen mennen
N ap manje van plen
Epi m ap mouri lafen
N ap avanse
Epi m ap rekile
N ap naje
Epi m ap koule
Te kwè se frè nou ye
Te kwè nout tout se Ayisyen.

(Emmanuel W. Vedrine)
Koleksyon: “Kri pou liberasyon"

Transpòtasyon an(n) Ayiti
Yon sektè k pa janm kontwole
Aksidan kote ou pase
Leta pa janmen di anyen
Se kòmsi vi moun pa anyen
Plen enjenyè ki diplome
Menm kannal yo pa ka fouye,
Vwa pou konstwi wout devlopman
San ke yo pa rele yon blan

(E. W. Vedrine)
Koleksyon: «i powèm ayisyen oktosilab»

Trantan anprizone
Trantan anprizone
Abraham di sètase
Frè m yo, pa dekouraje
Lè ou sonnen
Pou kase chenn sa yo ki te mare
Ou tout kote
Konbyen ke ou soufri!
Konbyen ke ou lite!
Pa dezespere!
Lè delivrans lan sonnen,
Priyè ou ekzose :
Soti nan yon kacho
Byen cho.

(Emmanuel W. Vedrine)
Koleksyon: “Kri pou liberasyon"
 

Triyang souwè
Ou antoure ak souwè
Jou anivèsè ou
Gran jou sa a nan ane a
Yon prensès fèt
Tout moun ap selebre ak ou
Yon mwa ki fè moun sonje anivèsè yon wa
Manman ou te fè meyè chwa
Pou rezève jou sa a pou ou
Gade yon kado anivèsè!
Gade yon fèt pou dat nesans ou!
Jou ke ou te fèt
Sezon lè nèj ap tonbe
Sezon lè tout kè kontan
Moun santi yo ere
Tout kote
Yon prensès fèt
Nan fen yon ane.

E. W. Védrine,
koleksyon: Koze Lanmou (Vol. I)

Vale Romantik
Yon vale romantik chaje ak bèl flè,
peyi kote aromat flè fè myèl jedou
pou vin tòtòt yo pou al fè gato
Tout yon richès ki kache nan zantray lanati,
bagay natirèl
Inivè ki gen yon rivyè lanmou
k ap koule atravè l chak jou,
andwa kote siwo myèl gen pi bon gou,
siwo ki satouyèt sansasyon
pou fè kokoriko chante
Myèl gen tout rezon paweze
nan yon vale konsa,
Kote lawouze toujou ap kabicha
Imaj tout yon ti paradi,
meyè andwa pou viv lavi
Tout yon peyi kote lanmou pa janm dòmi.

(Emmanuel W. VEDRINE)
koleksyon: «Koze lanmou II»
 

Vèb renmen
Vèb anmè
Vèb brak
Vèb dous
Vèb dwòl
Vèb egoyis
Vèb enkwayab
Vèb inesplikab
Vèb rak
Vèb sovay
Vèb ki bay kè kase
Vèb ki bay kè kontan
Vèb ki bay tèt chaje
Vèb ki bay touman
Vèb ki bay vant bouyi
Vèb ki fè cheve tresayi
Vèb ki fè moun depale
Vèb ki fè moun fè jalouzi
Vèb ki fè moun kriye
Vèb ki fè moun pantan
Vèb ki fè moun ri
Vèb ki fè moun suiside
Vèb ki fè moun tranble
Vèb ki gen manti
Vèb ki gen verite
Vèb ki ka fè moun fou
Vèb ki konjige a de
Vèb ki konplike.
Emmanuel W. Védrine
Koleksyon: Koze lanmou II
 

Vote ak konsyans!
Alo Ayiti Cheri! Alo o! Wi se mwen...
Wi pitit ou nan dyapora a…
Wi, se yon long distans!
Se yon mesaj mwen gen pou ou:
Di pèp la al vote jou eleksyon.
Di l pa panike, al vote!
Jan l Pase l Pase!
Pa rete andedan kay,
Di yo al ranpli devwa sivik yo jou sa a!
Fòk nou vanse kote n rive a!
Di yo vote demokratikman cheri!
Di yo pa vote kandida pou kleren.
Vote ak konsyans!

Vote yon kandida yo panse ki kapab pote yon chanjman,
Vote yon kandida ki kapab travay pou byennèt Ayisyen,
Vote yon kandida ki gen mwens twou nan manch!
Di yo fè sa ak lòd cheri!

Suiv lòd ofisyèl yo ak lapolis jou sa a pou montre yo sivilize.
Pa fòse yon moun vote yon kandida jis pou pwomès.
Vote dapre bon jan enfòmasyon yo genyen de kandida a,
Youn yo panse ki ka fè yon diferans tande.
Bòn chans a kandida ki va monte a!
Jan l Monte l Monte!

Pa bliye se prezidan tout Ayisyen (kapitalis, kominis (fo, vrè),
maksik (fo, vrè), opòtinis, pòv, rich, sosyalis (fo, vrè) li pral ye.
Tout se pitit Sò Ayiti ki renmen yo malgre jan yo ye.
Donk ou va di l fè tout posib li pou fè yo travay ansanm
Dekwa pou sove lonè lapatri.
Di yo al vote jou vòt la toutoun!
Oke, m ale cheri!

(E. W. VEDRINE)
Koleksyon: «Kri pou liberasyon»
 

Vwayajè
Gen anpil rezon
Ki fè moun vwayaje:
Gen vwayaj biznis,
Gen vwayaj plezi elatriye…
Ou fè konesans
Yon lòt kilti.
Konpòtman moun yo
Byen diferan.
Yo kontan
Pou wè lòt moun.
Ou aprann de yon lòt kilti;
Moun yo byen kontan.
Moun yo prè pou ede ou
Paske ou se etranje
Yo kirye
Men yo pa janm fache.
(Emmanuel W. Védrine)
Koleksyon: Poetry in Haitian Creole

Womans Ozetazini
Womans egziste nan tivi
Nan peyi Etazini
Isit pa gen vrè womans
Tout sa yo montre nan tivi se rans

Nan peyi isit moun pa damou pou gen mesi
Yo toujou gen yon bi
Moun pa damou pouryen
Fòk yo konn dekiprevyen

Fanm isit pa renmen w konsa
Fòk yo konn sa y ap jwenn nan sa
Pafwa yo montre ke yo damou
Men se pa yon vrè amou

Isit ou pa montre yon fanm ke w damou
Li ka konprann ou fou
Men si se li k damou tout bon
Ou mèt di w nan won

E. W. Védrine,
koleksyon: Koze Lanmou (Vol. I)

Yo menm, mwen menm: ladiferans
Twòp moun k ap kowompi!
Èske m se youn k ap kowompi tou?
Twòp kowompi!
Èske m se yon jij kowompi?
Twòp kriz!
Èske m ap viv nan yon sosyete ki an kriz?
Twòp konfli!
Èske se konfli denterè?
Twòp politisyen!
Èske m ka yon politisyen onèt?
Twòp pwoblèm!
Èske m ka pote yon solisyon?
Twòp mizè!
Èske m ka bay manje?
Twòp fatra!
Èske m ka ede mentni vil yo pwòp?
Twòp medyòk!
Èske m ka fè yon bagay kont medyokrite?
Ase! Ase! Ase!
Nou dwe fè ladiferans!

(Emmanuel W. Vedrine)
Koleksyon: «Kri pou liberasyon»

Yon bèl jaden flè
Ou se yon bèl jaden flè
Ki fleri nan tout sezon
E atravè li
Gen yon bèl rivyè k ap koule
Kote moun ki swaf
Kapab vin bwè pou rasazye swaf yo.
Anpil fwa nan rèv mwen,
M wè m ap mache nan jaden sa a
Pou kontanple bote lanati
Men apre m fin reveye,
M pa konn sa pou m fè
Paske m wè l sèlman nan rèv.

Emmanuel W. Védrine
Koleksyon: Koze lanmou II

Yon bouke flè pou fanm vanyan
M ap voye yon bouke flè pou tout fanm vanyan
Pou tout sa ki toujou devan
Nan tout leve kanpe
Pou motive lòt k ap lite

M ap voye yon bouke flè
Bay tout manman pitit ki pase rèvè
Ki kenbe kè nan tout soufrans
Jouktan yo rive jwenn yon delivrans

M ap voye yon bouke flè bay
Fanm lavil, fanm nan mòn
Ki toujou ap chache vye pay pou lakay
Yon bouke flè pou tout madanm ki respekte bòn

M ap voye yon bouke flè
Pou tout manman k ap mache pye atè
K ap pwonmennen chache lavi
Pou pitit yo grandi

(Emmanuel W. Védrine)
Koleksyon: Koze lanmou (Vol. I)
Bon Nouvèl, mas 2005, #416

Yon jaden lavi
Imajine w ta ap mache pou kont ou
Nan yon jaden woz
Kote w wè tout kalite bèl flè
Yon bèl dlo k ap wouze yo,
Awomat flè sa yo
Ba w yon anvi pou mache
Pi fon nan jaden sa a
Chan zwazo yo…
Anfen, tout yon kosmòs lanmou,
Yon paradi
Epi toudenkou w vin panse a yon moun
Ke w ta renmen wè la
Pou pale ak li,
Di l tout bagay,
Yon pakèt, yon dal bagay
Ki kache andedan fon kè,
Yon pil bagay ou ka imajine…

(Emmanuel W. Védrine,
koleksyon: Koze lanmou II)

Yon pye flanbwayan
Bèl ti pye flanbwayan
M renmen ret pre w pou ti van
Ou se yon bèl pyebwa
Ki bay frechè espwa

Bèl ti pyebwa
Pami anpil lòt bwa
Bèl ti pye flanbwayan
Ou fè anpil moun yan

Ou atire anpil pasan
O, pye flanbwayan!
Frechè w rafrechi kè mwen
Lonbray ou pwoteje mwen

Bèl ti pyebwa
Ou bay anpil espwa
Lonbray ou se tonnèl mwen
Frechè w rafrechi kè mwen

E. W. Védrine,
koleksyon: Koze Lanmou (Vol. I)

Yon ti woz
Ou se yon bèl ti woz nan lanati
Yon bèl ti flè k ap fleri
Nan yon jaden flè
Yon bèl kote ki gen frechè

Ou se yon bèl ti woz k ap vini
Yon bèl ti woz k ap fleri
Bò yon granchemen ki atire moun k ap pase
Yon bèl ti woz anpil moun ap gade

Ou se yon bèl ti woz ki prèt pou mi
Yon ti woz ki fin fleri
Anpil wanganègès ap eseye poze sou ou
Anpil myèl ap eseye pran sik ou

Ou se yon bèl ti woz nan yon jaden
Men ki twò pre yon granchemen
Yon woz ke anpil pasan ap gade
Yon woz ke yo tout ta renmen pote ale

E. W. Védrine,
koleksyon: Koze Lanmou (Vol. I)
 

Yon vwayaj an Itali
O ! Mwen renmen Itali anpil
Mwen te toujou panse vwayaje la
lè m te piti
Itali se peyi kè kontan.

O ! Mwen sonje vwayaj mwen te fè
distans Nis a Roma Termini
pa enpòtan
oubyen distans Baselòn a Veròn
mwen te vle la sèlman.

Ròm ! Ròm ! Mwen rive Ròm ?
Vatikan ! Vatikan ! Ann al nan vil sa a!
Itali, peyi Dante,
se tè romantik la.

Emmanuel W. Védrine
Koleksyon: Un stylo international

Zwazo ak prentan
Bon zwazo m nan, m santi
Ou kòmanse respire lè yon prentan
Ou menm ki esperyanse moman nwa
Ou pa lwen sezon sa a
Ke ou reve toutan
Bon zwazo prefere m nan!
Talè w ap jwenn libète ou
Ou menm k ap vole sou latè
Pou pote yon branch ramo
Bay frè ou yo
Ou pa bezwen pè bonm
K ap tonbe
Ni loray k ap gwonde
Fèmen nan yon kalòj pa chasè yo
Mwen konprann doulè ou
Talè ou pral libere
Pou vole
Kote ou vle.

Estrateji pou devlope wout Ayiti 1
Wout an jeneral enpòtan pou ede anpil nan devlopman yon peyi. Yo fasilite kominikasyon, biznis, vwayaj, transpòtasyon, sikilasyon touris, e tout sa ki ka akselere aktivite ekonomik peyi sa a.	
Nan kad wout, nou ka di Ayiti se yon peyi vyèy si n ap konpare l ak Repiblik Dominikèn  (repiblik vwazin) ki gen bèl wout ki fasilite pwen enpòtan nou mansyone yo. Li enposib pou n ta pale de devlopman Ayiti, epi pou n ta kite enfrastrikti enpòtan sa a dèyè — youn ki esansyèl pou akselere aktivite ekonomik yon peyi.	
Lè n ap gade Ayiti, youn nan gwo pwoblèm nou genyen ki kole peyi sa a, ki fè l pa devlope, se wout. — Sistèm wout ki pa devlope fason nou wè sa lòt kote. E nou kapab pran egzanp repiblik vwazin nan lè n gade modèl wout (kòman yo ye, e kòman sa ede trapde pou sòti nan yon zòn ale nan yon lòt, kòman sa kapab ede nan aktivite ekonomik, e kòman sa kapab ede tou pou bloke egzòd riral).	

Estrateji pou devlope wout Ayiti 2
Sètadi, moun ki soti nan komin natif yo pa bezwen kite l pou al dèyè lavi miyò nan Pòtoprens. Lè kapital sa a boure ak moun, yo oblije pati al lòt kote (pa egzanp nan repiblik vwazin nan, pran kanntè pou eseye ateri Bahamas, Miyami (Etazini), e lòt kote nan Dyaspora Ayisyen an.	
Sèjousi se Chili anpil jèn Ayisyen ale, aprè Brezil. Nan kesyon wout la, li enpòtan pou n mansyone konstriksyon pon ki dwe fèt kote ki nesesè, e sou rivyè*. Rivyè sa yo dwe fouye dekwa pou pa gaye lè yo desann oubyen debòde lè yo gonfle.	
Sa ka koze anpil dega. Pa egzanp y ale ak bèt, jaden, moun bare lòt bò dlo (akoz pon ki pa genyen pou travèse), elèv pa ka al lekòl... Donk tout aktivite ekonomik bloke. Men yon fwa ta gen gran wout (otowout) oubyen haywe ki konekte tout depatman (jewografik) yo pa egzanp, wout atravè komin yo ki konekte seksyon kominal yo, oubyen seksyon riral, konsa aktivite ekonomik kab fèt trapde lè jou mache nan diferan komin.	


Estrateji pou devlope wout Ayiti 3
Li enpòtan pou n mansyone jou mache (kòm aktivite ekonomik enpòtan), yon komin kapab al nan mache ka yon lòt (selon jou mache chak komin), nan seksyon riral, oubyen yon komin ki touprè, yon komin vwazin (avwazinant), kote kapab gen aktivite ekonomik, e aktivite touristik o nivo nasyonal an menm tan tou. Sètadi, Ayisyen k ap soti nan yon komin al fè touris nan lòt, e tou o nivo touristik entènasyonal, k ap antre soti lòt peyi vin vizite Ayiti.	
Donk san wout, nou pa ka fè sa. San wout, Ayiti p ap ka reyèlman rive atenn yon nivo devlopman. Nan tout bagay, gen estrateji. Konsa, nou kapab konseye lidè ki alatèt yo k ap pran desizyon, estrateji pou fè wout yo. Ki kèk nan estrateji sa yo?	


Estrateji pou devlope wout Ayiti 4
Ebyen nou kapab site kote ki trè danjre yo pou ta gen yon lis kisa pou yo fè. Pa egzanp, pou elaji yo, kote ki gen falèz (pou elaji yo dekwa pou veyikil pa fè aksidan, epi yo ka sikile nòmalman. Gen kote ki gen twou kote yo ka plante pyebwa ladan yo, e bwa sa yo kapab itilize pou fè planch (pi devan). Pami bwa sa yo, nou ka mansyone kajou (swietenia mahogony), gayak (guaiacum officinale) pou fè planch, mèb, e lòt pyebwa tou yo kapab pran an konsiderasyon ki kapab itilize pou fè planch.	
Non sèlman li enpòtan pou elaji kote sa yo, men yon fwa twou sa yo bouche, machin p ap patinen; yo p ap chavire. Aprè sa, nou ka pale de falèz, wout ki apik pa egzanp. Tout moun tande pale de Mòn Kabrit. Gen lòt kote tou ki trè apik Ayiti ki bezwen aplani (pou vin pi plat) e pou elaji tou.	


Estrateji pou devlope wout Ayiti 5
Gen kote ki gen ravin pa egzanp, ki koze dega lè lapli tonbe. Ravin sa yo ka ale ak tè, e bèt moun. Yo kapab fouye e betonnen ravin sa yo pou ba yo direksyon pou y al tonbe dirèkteman nan baraj pou ede ak irigasyon. Tout sa kapab sèvi kòm fason pou ede kannale dlo. Sa ka ede kreye lak atifisyèl tou pou fè  pisikilti, ki ka kreye aktivite ekonomik pou lapèch kote moun yo kapab viv de sa tou atravè yon baraj pa egzanp.	
Nou pran Mòn* Piliboro pa egzanp, se yon wout trè danjre pou moun ki pral nan nò (ki sot nan sant oubyen Pòtoprens ki pral Okap). Donk, li ta sipoze elaji. Non sèlman li apik, men tou li gen falèz lè de bò.	

Estrateji pou devlope wout Ayiti 6
Nou gen wout Jakmèl la ki fèt an zigzag pa egzanp ki trè danjre. Okontrè, te gen siy ladan epòk diktati Jean-Claude Duvalier ki make: «La route vous tue, la route vous blesse, la route est dangereuse. Conduisez avec prudence!» (Wout la ap touye w, wout la ap blese w, wout la danjre. Kondi ak pridans!). Pou kisa kounyeya wout sa a pa kapab elaji olye pou vin avèk siy sa yo, lè n konnen travay ki pou fèt yo pa fèt pou evite?	
Gen kote tou, lè w rive nan yon koub, ou pa wè machin k ap vin sou ou a, oubyen anfas ou. Donk enjenyè, moun k ap trase wout yo tankou apantè, tout moun k ap travay yo ta sipoze byen mezire wout la a distans avèk lonnvi pa egzanp pou make l (menm jan sa fèt Etazini), kote gen moun ki kenbe jalon, lòt moun k ap make wout la pou wè kote yo ye a (si yo wè nòmalman), yon fason pou elaji l.	


Estrateji pou devlope wout Ayiti 7
Lè w rive nan yon koub, se pa lè sa a pou gen sipriz, epi pou yon machin vin fas a fas avèk ou pou fè kolizyon tèt a tèt epi tout moun mouri. Nou gen tout pwoblèm sa yo Ayiti, an tèm estrateji woutye (woutyè). Li enpòtan kòman wout yo dwe fèt. Kote ki trè danjre ki dwe repare ou amelyore yo. Kote etwat yo dwe elaji. Kote ki gen falèz dwe bare, oubyen elaji.
Tout bagay sa yo dwe fèt. Wout ki aplani (nan zòn apla), ki pa koze pwoblèm kapab fèt annaprè. Lòt bagay ankò ki esansyèl se asfal. Lefèt ke asfal la koute lajan, yon fwa wout la elaji ase (pa egzanp, espesyalman nan pwovens) ebyen asfal la ka ale o milye. Sètadi, lè gen lajan disponib (si pa t gen sifizamman), tanzantan asfal la gen dwa touche de bò wout la, pase pa gen twòp trafik an pwovens.	
Donk yon fwa asfal la ale o milye wout la, lòt veyikil k ap vin an fas la pa egzanp kapab toujou kouri sou kote. Veyikil sa a p ap gen pwoblèm lè l kapab wè lòt anfas li... Epi, tanzantan, wout la kapab elaji kote plis asfal kapab ajoute.		

Estrateji pou devlope wout Ayiti 8
Gen kote tou ki dwe betonnen. Pa egzanp, an n di yon seri kote ki glise (tèlke nan pant e wout ki apik). Non sèlman yo dwe kraze yon pati mòn nan, men tou grate kote ki ta apik oubyen kote veyikil ka patinen dekwa pou kenbe kawotchou yo (oubyen jwenn grip) lè y ap monte oubyen desann.	
Sa rive lè lapli tonbe, kote l glise e sa ka koze aksidan. Nou wè ke l enpòtan pou nou te fè ti pale sa a sou wout, e n ap mande tout moun ki li atik sa a oubyen ki tande vokal la (atravè ribrik nou, «Edike Ayisyen Ayiti, e Ayisyen nan Dyaspora», pou ta pataje l ak lis kontak yo dekwa pou mesaj la rive nan zòrèy tout lidè kouwè majistra, depite, senatè, prezidan e tout moun ki eli e ki okipe yon pòs lidèchip pou konnen enpòtans wout an Ayiti.	
An rezime, san volonte politik e vizyon pou devlopman Ayiti, nou pa kapab gen yon peyi devlope san pran devlopman wout an konsiderasyon, kote moun kapab rete nan komin e seksyon riral yo soti pou devlope aktivite ekonomik. Yon fwa yo kreye wout epi yo byen jere, moun p ap bezwen vin konble (nan) Pòtoprens dèyè aktivite ekonomik ke yo kapab fè tou nan komin yo soti.	

Dis kado pou tout Ayisyen 1
Bondye. Bay Bondye premye plas nan tout sa n ap fè. Krent pou Bondye se kòmansman sajès. (Pwov. 9: 10).
Edikasyon gratis. Kòman nou ka ede tout ti Ayisyen Ayiti jwenn yon edikasyon gratis e youn ki pratik jiska fen segondè? San edikasyon gratis (jiska yon sèten nivo), pa ka gen devlopman posib Ayiti.
Seyans Fòmasyon. Fòmasyon sa yo dwe fèt nan tout domèn pou oryante lajenès depi byen bonè, pou yo pa tonbe nan gang.
Dyaspora. Si w ap viv nan dyaspora w ap ede moun Ayiti, pa gate yo nan voye lajan ba yo sèlman. Ba yo konsèy pou aprann 2, 3 metye pou aprann ede tèt yo, ba yo konsèy al lekòl, al pran seyans fòmasyon, aprann fè biznis, aprann envesti nan komin yo soti (ankouraje yo fè biznis, aprann òganize yo, aprann kreye rezo).
Travay sivik. N ap ankouraje chak Ayisyen aprann fè travay sivik nan komin, kominote y ap viv (Ayiti kou nan dyaspora).

Dis kado pou tout Ayisyen 2
Travay ansanm. Lefèt ke pifò Ayisyen gen pwoblèm ak travay ansanm, enben n ka panse a lòt estrateji tèlke: ankouraje chak Ayisyen aprann pwodui endividyèlman epi mete sa yo ka pwodui a o sèvis peyi, kominote, komin yo soti.
Lidèchip. Yon bagay ki kòmanse depi nan fwaye a, kote manman ak papa ap viv, epi timoun nan ap obsève. Donk anpil fwa, se modèl sa a timoun nan pral repwodui (youn ki ka pozitif ou negatif).
Pwodiksyon. Kisa chak Ayisyen pwodui, ka pwodui nan domèn, nan kapasite yo ke sosyete a ka benefisye de sa? La a, nou dwe sispann kritike Pyè oubyen Jak pou sa ki pa fèt nan sosyete a. Sètadi, nou koupab tou lè n wè sa k dwe fèt epi n rete bra kwaze san fè anyen.
Detèminasyon. Lè n fin rekonèt pwoblèm nou, e sa ki lakoz yo, èske n ap kontinye blame Jak oubyen Pyè… epi n pa chache estrateji solisyone yo (menm lè yo ta pwopoze n kèk)?
Kòdenn vole ak kòdenn • Èg plane ak èg.


Ven pwen nan rezolisyon nou pou 2023 1
AKSYON (san pale anpil).
DEVOUMAN (nan sa n ap fè pou n vin modèl pozitif).
EDE -- Aprann ede, pa fè egoyis, jwe wòl bon Samariten) • Ede pwochen nou (moun ki konekte ak nou yon fason yon lòt, moun nou kwaze sou wout nou, zanmi vityèl (nou pa janm rankontre fizikman).
EDIKASYON (ta dwe  gratis pou tout, men kijan nou kontribye ladan pou  ede?).
ENFRASTSRIKTI (DE BAZ) -- Kijan nou ankouraje sa? Kijan nou patisipe?
ESPERYANS -- Nou dwe pataje l ak lòt • Pa fè egoyis.
FÒS ANSANM -- Kijan n aplike l pou solisyone kèk pwoblèm?
KARYÈ PWOFESYONÈL -- Ankouraje l • Oryante moun ladan • Bay enfòmasyon sou li.
KONBIT (KÒVE). – Ankouraje l • Men anpil, chay pa lou (pwovèb).
KONESANS (Ankouraje l • Pataje l • Mete l o sèvis: peyi w, kominote w oubyen komin ou.

Ven pwen nan rezolisyon nou pou 2023 2
KONPETANS & TRANSPARANS -- Devlope yo • Montre yo nan tout sa w ap fè.
KREYE (sa k pa t egziste) san pale anpil, san pèdi tan, san kritike zòt pou sa yo pa fè).
METYE -- Aprann omwen 3, 4 pou viv tout kote  w ka ye.
PATRIYOTIS -- Nou dwe montre l nan aksyon, pa nan bouch.
RAPIDITE (nan sa n ap fè • Pa pwokrastine (pa pèdi tan).
RÈV / OBJEKTIF (nou dwe gen nan lavi) menm si moun pa konnen • Rèv chen pa pouri trip chen (pwovèb).
SEYANS FÒMASYON & ORYANTASYON (pou ede lajenès, e lòt moun • Kijan n ede? • TRAVAY SIVIK (pou tout sitwayen patisipe ladan yo, e estrateji pou fè yo).
TRAVAY (yon obligasyon pou n pa mande • pou n ka viv mye • pou n ka endepandan (ekonomikman) • Ankouraje moun travay (kèlkeswa tip travay yo ka fè) • sa yo ka kreye oubyen envante pou fè lajan.
VIZYON -- Ki kote n vle rive? • Ki sa n ap reve?
VWAYAJ (pou al obsève, gade, epi kopye sa ki bon pou n al replike e pataje ak lòt).

Sechrès e aksè a dlo an Ayiti 1
Nou vini ak yon sijè ki trè enpòtan, e nou pèdi tan pou fè ti rechèch sou entènèt la pou wè ki valè dlo, rivyè ki egziste an Ayiti. Nou bay tout yon lis nan atik sa a. Li trè enpòtan nan kad seyans fòmasyon n ap fè nan diferan domèn, espesyalman nan domèn agrikilti.
Nou pa kapab pale de agrikilti epi pou n ta kite irigasyon dèyè tandike lè nou gade Ayiti, nou wè se yon peyi ki chaje avèk resous natirèl  (tankou dlo, rivyè n ap jwenn nan diferan kote nan peyi a). Nou gen sous dlo, sodo pa egzanp, diferan andwa Ayiti.	

Sechrès e aksè a dlo an Ayiti 2
Pou kèk nan sodo yo, nou kapab mansyone uit (8) gran sodo n ap jwenn nan diferan andwa. Pami yo: Basen Ble, Basen Waka, Basen Zim, Kaskad Pichon, So Matiren, Sodo (nan zòn Plato Santral), e gran So Goudèt ki nan komin Lazil (L’Asile) nan sid.	
Lè w ap gade imaj tout dlo sa yo, oubyen si w gen chans vizite kèk nan yo, ebyen yo pa fè anyen avèk yo paske pifò lidè o pouvwa pa enterese nan devlopman Ayiti. Gouvènman ak enstitisyon leta mouri; yo pa fonksonèl. Pa gen anyen ki fèt an tèm devlopman. Finalman, tout dlo sa yo abouti nan lamè.	

Sechrès e aksè a dlo an Ayiti 3
Sa ba ou yon ide de resous natirèl k ap gaspiye Ayiti. Yo ta fè Ayiti rich an tèm pwodiksyon agrikòl, tout sa ke nou ta bezwen, epi pesonn pa t ap pale de «lavichè» chak jou, oubyen pri tout bagay ki monte.	
Malerezman, pa gen oken pwojè irigasyon avan e aprè «Barrage Marion». Pa gen oken seyans fòmasyon k ap fèt pou ta montre moun kòman yo kapab fè yon seri ti pwojè irigasyon ki pa t ap koute milyonven, e kòman yo kapab itilize dlo nan zòn kote y ap viv Ayiti.	

Sechrès e aksè a dlo an Ayiti 4
Nou pale de tout pwoblèm sa yo nan woman Sezon sechrès Ayiti. Premye edisyon an soti an 1994. Dezyèm edisyon an (224 p.), ki pi bèl toujou avèk narasyon, soti an 2014.	
Nou mete l gratis an liy pou eseye konsyantize tout Ayisyen sou pwoblèm sa yo, pou ede tout lekòl, elèv, anseyan Ayiti, e tout sa yo k ap fè rechèch… Konsa, y ap gen yon ide de pwoblèm peyizan yo, pwoblèm dlo e pou kisa an majorite y ap kite Ayiti akoz pwoblèm sa yo ke y ap fè fas ak yo.	

Sechrès e aksè a dlo an Ayiti 5
N ap fè tout yon sòt de seyans fòmasyon seyans fòmasyon sou fason pou konsève dlo lapli, pa egzanp. Majorite moun Ayiti gen kay (an) tòl kounyeya men kesyon an se: Lè gen lapli kòman nou konsève l?	
Yon fwa ou gen yon kay an tòl pa egzanp, ou kapab fouye yon rezèvwa souteren oubyen pisin, basen nan lakou w, espesyalman si w rete an pwovens. Ou kapab simante l (lè sa posib). Dlo ki soti nan goutyè kay la oubyen lòt kote pral tonbe dirèkteman ladan. Apati de la, w ap kapab wouze jaden w, oubyen lòt jaden ki tou pre. Ou kapab itilize konduit banbou pou kondi dlo a pou ale lwen.	

Sechrès e aksè a dlo an Ayiti 6
Anpil nan nou Ayiti pa gen aksè a kawotchou pou wouze. Se achte pou n achte l, men banbou p ap koute nou chè pou itilize l. Banbou gen plizyè ne tankou kann. Depi w pèse ne sa yo ak yon bagay pwenti, y ap pèmèt pasaj dlo a.	
Ou kapab menm fè biznis avèk dlo ou kapte a. Ou fè dil avèk vwazen ki gen tè pre ak rezèvwa ou kreye a, epi diskite ak yo kòman y ap peye w. Yo kapab ba ou yon pati nan rekòt la lè mwason.	

Sechrès e aksè a dlo an Ayiti 7
Kesyon yo se: (a) Kòman nou mete tout resous natirèl Ayiti an aplikasyon? (b) Kòman nou itilize yo? (c) Èske n ap ret tann enstitisyon e sa yo ki o pouvwa pou vin fè tout bagay pou nou? Wi, nou konnen ke gen yon seri pwojè majè se gouvènman ki dwe angaje nan fè yo paske yo gen lajan pou sa. Men, annatandan, kisa nou kapab fè akoutèm, si n òganize nou?	
Ki teknik nou kapab itilize pou kapte dlo ki prè lakay nou (tankou sous, rivyè e dlo lapli)? Lapli tonbe tout kote, kèlkeswa kote kay nou ta sitiye; nou kapab kapte l fasilman.
Nou kapab kreye yon pisin souteren, kèlkeswa jan nou kapab fè li pou dlo a pa evapore, epi nou simante l. Donk, konsa nou kapab konsève dlo a pou bèt bwè, pou wouze jaden ak plant. Nou kapab plen awozwa pou wouze plant nan lakou nou. Pafwa yo pa bezwen anpil dlo chak jou.	

Materyèl pedagojik pou lekòl Ayiti
Ralonj wèb nou www.potomitan.info/vedrine/index.php chaje ak materyèl edikatif pou ede anseyan Ayiti, elèv, ak moun k ap fè rechèch. Li pa fasil pou n enprime materyèl sa yo pou plizyè lekòl ki bezwen yo, men pou moun ki konsène, nou mande yo ede n sikile enfòmasyon an (youn di lòt pou fè lòt moun konnen kisa ki disponib sou entènèt la pou ede lekòl Ayiti).
An menm tan tou, nou konnen se pa tout moun Ayiti ki gen aksè entènèt, ki gen yon òdinatè (konpwoutè) men n ap ankouraje sa fèt (pou omwen pifò lekòl Ayiti ta gen yon ti laboratwa konpwoutè pou kòmanse mache nan wout modènite pou yo konekte ak lemond. N ap ankouraje sa, ankouraje moun pale sou sa, ankouraje moun ede lokalite oubyen zòn kote yo soti a…
Se yon bèl estrateji pou ede nan devlopman Ayiti, san pale anpil (ankouraje moun ki soti nan yon zòn ede zòn sa a nan kapasite yo, nan sa yo ka fè, san rete tann se gouvènman ki pou vin fè depi “A” jiska “Z”). Wi, n ap di li enpòtan pou gouvènman fè travay li, men n ap di tou li enpòtan pou chak sitwayen eseye ede jan yo kapab.
Nou antre nan ansèyman piblik an 1986 (nan vil Boston, Etazini). Esperyans kout nou pandan 3 ane ak elèv ayisyen (ki soti Ayiti) te sifi pou te ban nou yon ide jeneral de tout pwoblèm lekòl Ayiti ap konfwonte (nan tout sans). Sa te enspire n tou pou wè kisa n ka fè nan kapasite nou pou ede.
Konsa, pandan ven ane, nou te travay san pran souf pou devlope yon seri materyèl pedagojik pou ede non sèlman Pwogram Bileng Ayisyen (nan tout Etazini), men tou pou itilize yo Ayiti. Tout sa nou mete sou entènèt la, yo gratis. Se jis enprime yo, fè seminè ak yo, oubyen itilize yo.

Seminè pou anseyan
Majorite anseyan Ayiti pa t gen chans suiv kèk seminè pedagojik avan menm yo kòmanse anseye. Se pa fòt yo nonplis lè nou konn pwoblèm ki egziste yo. Se yon aktivite n ap ankouraje sitou pou anseyan ayisyen ki nan dyaspora a ta al fè Ayiti pou ede nan fòmasyon edikatè sa yo. Kòm moun k ap viv Etazini, li pa fin fasil pou n ta di tanzantan nou pral fè seminè Ayiti (pandan vakans ete) pou ede anseyan, byenke n renmen tip aktivite konsa. Nou te pran tout ide sa yo, epi n ekri yon liv ki rele Yon koudèy sou pwoblèm lekòl Ayiti. Premye edisyon an te parèt an 1994.
Plizyè egzanplè al jwenn plizyè edikatè, ak bibliyotèk. Nan pale ak plizyè ladan yo, fè plis rechèch, nou te vin pase men ladan pou n te vin ak yon dezyèm edisyon an (2007). Olye pou m ta vann li pou fè lajan, nou mete l gratis sou entènèt la pou tout moun gen aksè a dokiman sa a, patikilyèman anseyan ki ta vle ede pote chanjman nan tout pwoblèm lekòl.
Konsa, n ap ankouraje tout anseyan li l (òganize an ti gwoup pou diskite sou li, wè kijan yo kapab aplike yon seri ide ladan, òganize pwòp seminè pa yo pou sèvi ak li kòm manyèl). N ap pwofite mansyone kèk lòt liv elektwonik ke nou mete disponib sou nèt la nou pou ede anseyan ak elèv. Pami yo: Ide pou kreye yon 'High School Ayisyen' prive nan Boston; Quelques plantes créoles et leurs noms en latin; Kreyol Without Toil: an introductory course to Haitian Creole; Peyi m rele Ayiti : My country is Haiti; Koze lanmou (Vol. I, II, a collection of love poems in Haitian Creole); Kritik ak rechèch sou pwovèb ayisyen: revizyon e edisyon 100 pwovèb ayisyen nan You can learn Creole;  Petit lexique du créole haïtien; Published Poems (in periodicals, anthologies and books); 100 Kesyon ak repons pou Ekzamen Sitwayènte Amerikèn…
Roman Sezon sechrès Ayiti (te disponib sou nèt la pandan kèk tan) avan nou te vin pibliye dezyèm edisyon an (sou fòm liv) ane pase. Nou rekòmande l pou nivo mwayen e segondè. Li tou prepare ak yon seksyon Kesyon & Konpreyansyon (sou 10 chapit yo, ki an kreyòl /anglè), plis yon glosè  (ti diksyonè) kreyòl – anglè pou ede moun ki pale anglè k ap aprann kreyòl.

Sant resous andedan chak lekòl
Nou remake majorite lekòl Ayiti pa gen yon ti bibliyotèk ladan yo, kote elèv te kapab pase tan pou chache dokiman, kopye leson nan liv yo ka pa genyen... Donk n ap ankouraje tout lekòl Ayiti kreye yon sant resous pou mete a dispozisyon kopi tout liv ak dokiman y ap sèvi. Sa ta ede timoun ki pa gen yon liv pou l kopye leson li bezwen, li dokiman l bezwen pou fè rechèch pou klas li. Nan sal resous sa a, li enpòtan pou ta gen òdinatè, enprimant (pou fè kopi trapde) ak lòt tip materyèl menm si elèv la pa ta gen lajan pou l peye pou kopi yo.  Si l pa gen lajan sou li, lekòl la kapab kreye yon kont pou chak elèv, epi yo ta peye pou kopi yo annapre. Konsa, menm si elèv la poko gen yon liv, li ta kapab gen kopi chapit la trapde pou l etidye san pèdi tan.

Lang k ap itilize nan lekòl
Malerezman pou anseyan ki poko janm gen chans suiv yon seminè lengwistik, y ap fè anpil voye monte sou sijè enpòtan sa a, pase anpil fwa yo pa jwenn espesyalis ki fran ki pou di koze yo jan yo ye. Lang se yon zouti l ye. Moun ka itilize yon zouti pou fè bon bagay ak li, konsa tou moun ka itilize l pou fè move bagay. Ann pran yon machèt pa egzanp, panse kijan moun ka itilize l (pou bon, pou move bagay).
Men ann itilize fransè ak kreyòl kòm zouti pou n avanse, pou n ede nan devlopman Ayiti. Premyèman lè nou mansyone fransè, nou wè majorite liv /dokiman lekòl ekri nan lang sa a. Gen moun ki ka di “se yon pwoblèm” lè n konnen se “kreyòl” ki lang matènèl tout Ayisyen…
Men ann panse ak entelijans tou: ki valè timoun Ayiti ki gen aksè al lekòl gratis (kote lang enstriksyon an se fransè  oubyen kreyòl), ki gen aksè prete liv (an fransè ou an kreyòl) nan yon bibliyotèk pou li, pou fè devwa lekòl yo? Nou kite repons sa yo pou lektè yo. Ann aprann itilize mwayen nou genyen, sa nou gen nan men nou. Si nou jwenn liv an fransè ou an kreyòl, ann itlize yo san oken pwoblèm, san oken konplèks pase li enpòtan pou tout timoun metrize toude lang yo, to ou ta. Epi pi devan, li pral enpòtan pou tout ti Ayisyen ta pale lang “anglè”, ki yon reyalite pou konekte yo ak lemond, pase li enposib sèjousi pou konekte ak reyalite kòmès, biznis, komès, rechèch syantifik nan lemond pou pa ta pale anglè (kòm lingua franca).
Ayiti an reta seryezman nan kad aprantisay “lang etranje” si nou konpare l ak lòt zòn nan Karayib la kote timoun yo kòmanse aprann yon lang etranje nan senkyèm ane fondamantal… Gen ase materyèl aktyèlman ki disponib pou lekòl Ayiti ta kòmanse anseye tout timoun anglè, espayòl apati senkyèm ane fondamantal. Epi nan fen segondè pou tout elèv ta gen yon konpetans avanse an kreyòl, fransè, anglè, espayòl (menm jan ak kèk lòt andwa nan Karayib la). Balon an se nan pye leta ak anseyan ayisyen si yo vle inisye chanjman sa yo pou ede lekòl Ayiti avanse.

Aktivite lè vandredi
Anpil aktivite te ka fèt jou vandredi nan lekòl yo pou ede ak yon edikasyon praktik. Ak bezwen Ayiti, se ta yon avantay bab e moustach pou chak anseyan ta panse a aktivite yo ka fè swa nan klas yo, swa nan lekòl kote y ap anseye a pou ede elèv.
Nou ekri yon atik sou sa ki rele Ayiti: Pou yon edikasyon pratik lè vandredi, e n ap ankouraje tout anseyan ak elèv li l. Pami aktivite sa yo, nou ka site: aprann bay premye swen (pou sove lavi moun), aprann entèpretarya, aprann espò (baskètbòl, bezbòl, foutbòl, kous, natasyon, volebòl…), aprann fè atizana, aprann fè manje, aprann fè penti, aprann fè pepinyè pou rebwaze, aprann kondi e ranje traktè, aprann koud (kouti), aprann mekanik, aprann monte bisiklèt /motosiklèt, aprann naje (pou sove yon moun k ap nwaye), aprann ranje òdinatè, aprann teknik pou kannale dlo pou wouze tè, aprann teknik pou kapte dlo pou wouze tè (enkli konstriksyon rezèvwa an beton pou konsève dlo pou wouze tè), aprann teknik pou peche (nan fon lanmè), aprann yon lang etranjè (anglè, espayòl) pou sèvi entèprèt, envite pwofesyonèl (kouwè agwonòn, apantè, avoka, bòs (tout tip), enfimyè, enjenyè, kòdonyè, medsen, tayè, koutiryè… vin pale nan klas pou motive elèv (k ap panse a pwofesyon sa yo, etidye (tout tip) motè, fè soulye, pratike ar masyal (pou defann tèt ou san itilize zam).








