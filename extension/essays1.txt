Ala traka pou demokrasi
Kijan ou defini demokrasi?
Kisa demokrasi vle di?
Èske gen demokrasi Ayiti?
Kijan ou wè demokrasi?
Ki demokrasi
W ap defini?
P ap vin pale m de bisuit rasi
Pou di m se demokrasi
W ap defini!
Tout moun pale de demokrasi
Sèjousi:
Magouyè pale de demokrasi
Avadra Ayiti
Pale anpil de demokrasi
De ki demokrasi?
Ou konn sa demokrasi
Vle di?
Bon ki demokrasi
W ap defini:
Diktatè
Enpav
Malveyan
Opresè
K ap
Ravaje
Ayisyen
Sèlman
Iwonikman?

(Emmanuel W. VEDRINE)
Koleksyon: «Kri pou liberasyon»
 

Anpàn mo
Bonbon siwo
Dlo sikre
Godrin
Krèm pipòp
Ladouskivyen
Lèt kondanse
Mant alta
Mant toli
Nannan kokoye
Piwili
Rapadou
Sik bètrav
Sik blan
Siwo kann
Siwo myèl…
Tonèr!
M pa fouti jwenn mo
Pou dekri dousè lanmou w.

(Emmanuel W. Védrine)
Koleksyon: Koze lanmou II
 

Ayisyen ak Chinwa

Ki diferans ki genyen ant
Yon Ayisyen ak yon Chinwa ?
Repons lan byen fasil:
Toulede se vwayajè.

Chinwa a te kòmanse vwayaje depi lontan.
Jodiya Ayisyen an gaye pa nenpòt ti van
L ap chèche yon refij
Men l pa janm gen rezon devan oken jij

Chinwa a chanpyon nan vwayaje
Yo respekte l kote l pase
Li fyè de kilti li
Epi l viv tankou zwazo nan lanati.

Ayisyen an kite peyi li
E li panse retounen lakay li.
Li gen gwo lide
Poutèt sa l pa fache

(Emmanuel W. Vedrine)
Koleksyon: “Kri pou liberasyon"
 

Ayisyen, sispann pran lòd nan men zòt !
Lè kolon sa yo mande ou fè koudeta,
Pouki w pa di yo lavoum, wete kò yo la ?
Lè kolon sa yo mande w touye frè ou yo,
Pouki w pa di demake, al touye pa yo ?
Lè mons sa yo di w ka Ayiti se fatra,
Pouki w pa jis di yo non, pa ba w kenbe sa ?
Lè bandi kolon sa yo vle pase ou lòd,
Pouki w pa di ou pa sòlda k ap tann modòd ?
Se sanzave k ap chèche mwayen esplwate w,
Ou konn sa k nan tèt yo, pa kite yo blofe w.

(E. W. VEDRINE)
Koleksyon: “Kri pou liberasyon"

Ayisyen, yon metis
Ayisyen, kisa sa vle di?
Ayisyen se yon metis,
Ayisyen reyalize sa:

Konpòtman l ak fason
Li panse, diferan
Eritaj lòt kontinan
Se yon kilti rich de tout fason

Ayisyen, pitit Ewòp ak Afrik
Gade ou kounyeya !
Yon timoun ki fèt an Amerik
O! Premye pitit Afrik!

(Emmanuel W. Vedrine)
Koleksyon: “Kri pou liberasyon"

Ayiti bezwen dyaspora

Peyi d Ayiti gen bezwen nou tout se vre
Men li pa prepare pou li ban nou manje
Se nou Dyaspora k ap eseye sipòte l
Dekwa pou gwo van ekonomik pa bwote l

Si n deside retounen al viv Ayiti
Fò nou chita panse, fò n prepare pou sa
Peyi n pa pare pou resevwa Dyaspora
Serye k ap panse pou demen, pou tout tchovi

Menm kan nou santi n prepare pou al ede
Pa panse y ap apresye ide n pral pote
Pase gen yon dal raketè ki deja la
Y ap fè tout fason posib pou kanpe an kwa

Anpil Dyaspora prepare pou t al ede
Men nan ki chemen tchovi sa yo pral pase?
Ki estrikti n konnen ki la deja sou pye?
Donk fò nou vin reyalis si je nou klere

Men nou pa dwe janm panse lage Ayiti
Okontrè fò n travay di, panse, reflechi
A pi bon mwayen nou kapab pote kole
Nan kèlkeswa nivo, domèn n ap fonksyone

Emmanuel W. VEDRINE
Koleksyon: “Kri pou liberasyon”
 

Ayiti nan fen ventyèm syèk
Ki kote nou rive nan fen ventyèm syèk?
Kisa nou akonpli apre 189 ane endepandans?
Èske n prepare
Pou n selebre
Premye Janvye 2004?
Yon dat k ap fè desanzan
Desanzan kisa?
Eske n ka di desanzan endepandans?
Apre 189 ane,
Nou kontinye ap rale
Men kilè n ap leve kanpe
Pou n mache?
Ann gade dèyè
Pou wè sa n fè!
Ann chita pou n pale!
Ann reflechi
Pou wè sa n akonpli!
Ann gade
Pou wè kote n rive!
Ki kote Ayiti ye
Apre 189 ane?
Nou kontinye ap rale
Men kilè n ap leve kanpe?
 
(Emmanuel W. VEDRINE)
Koleksyon: «Kri pou liberasyon»
 
Ayiti pèpèrize
Eleksyon pèpè
Enstitisyon pèpè
Espwa pèpè
Kandida pèpè
Kochon pèpè
Konsyans pèpè
Lajan pèpè
Jandam pèpè
Lapolis pèpè
Legliz pèpè
Lekòl pèpè
Leta pèpè

Desizyon pèpè
Lide timoun pèpè
Manje pèpè
Misyonè pèpè
ONG pèpè
Pati politik pèpè
Plan devlopman pèpè
Premye minis pèpè
Prezidan pèpè
Pwodui pèpè
Pwojè devlopman pèpè
Rad pèpè
Rèv moun pèpè
Soulye pèpè
Tout bagay pèpè…
Elas!
Ayiti ap viv nan pèpèrizasyon!
Kilè l va depèpèrize?

(E. W. VEDRINE)
«Kri pou liberasyon»
25-7-2005

Ayiti pou Ayisyen
Chak fwa m ap panse a peyi m,
2 rigòl dlo sot nan je m.
Se yon kote m pa ka bliye
Paske se la lonbrik mwen plante.

Ayiti, Ayiti kilè w ap lib tout bon?
Ayisyen, Ayisyen, kilè n ap met tèt ansanm?
Ann sispann di chak koukou klere pou je w!

Si granpapa nou yo pa t met tèt ansanm,
Nou pa ta gen patri sa a.
Ayisyen, Ayisyen, yon sèl dwèt pa manje kalalou
Ayisyen, Ayisyen, ann travay pou peyi nou!

(E. W. VEDRINE)
Koleksyon: «Kri pou liberasyon»

Babay lekòl mwen an
Mwen tris pou m kite lekòl mwen an
Mwen kontan paske m an vakans
Ri yo vid
Yo sèk
M ka wè dlo
Nan je ti medam yo
Men m pa ka wè tristès nan kè yo
Nou p ap janm menm kote a ankò
Jodiya se dènye fwa
Mwen tris pou di babay
E kilè n ap wè
Men nou sonje
Bon moman ke n te pase
Ak lanmou ki te simante nou
 
E. W. Védrine,
koleksyon: Koze Lanmou (Vol. I)

Bòn anivèsè
 
Bon, se yon lòt rekòt kafe. Bòn fèt!
Ònètman, nou swete ou bòn sante!
N ap mande Bondye pou li gide ou.

Annou mande Granmèt la sa chak jou
Nan tout bagay ou konte antreprann
Isiba, nan tout rakwen ou ka ye.
Veye priye! Yon lòt swè nou swete.
Èd ou bezwen yo, Bondye konnen yo.
Sèl li menm kapab ba ou yo chak jou.
Èd pou kapab al ede lòt moun tou.

(Emmanuel W. VEDRINE)
Haiti en Marche, Vol. XXII, #10 Avril 2008.
 
 
Bò Oseyan an
Nou ale la
Pou respire bon lè
Pou gade moun k ap pase
Moun k ap kouri

Se dezyèm monn
Ke nou kreye
Mwen renmen lanati
Mwen renmen wè dlo

Apre kèk minit
Nou kite andwa sa a
Men souvni an rete nan memwa n
Mwen madichonnen otobis rapid la!

E. W. Védrine,
koleksyon: Koze Lanmou (Vol. I)
 

Chalbari dèyè save raketè!
Moun sa yo toujou pre pou kritike
Men yo pa janmen kreye pou ede
Ayisyen pote premye pri nan sa
E se youn nan rezon peyi n konsa

Si w bezwen yon lis revolisyonè,
Frè ayisyen ta pote labanyè
Men, revolisyonè ak plim nan men
Moun k ap grate santi, san fè anyen

Konbyen revolisyonè Ayiti
Ki konn sekle, plante, apre ekri?
Men yo ka kritike, janmen kreye
Yo konn pale franse se yon metye

Peyizan nou yo pa moun egare
Yo konn pale franse pa bay manje
Donk anpil save tounen raketè
Filozòf blofè k ap tann blan vin fè

(E. W. VEDRINE)
Koleksyon «Kri pou liberasyon»
Mas 2006
 

De flè nan jaden lavi
Mwen sonje lè reyon solèy la
Te frape sou flè solèy ou
Kouman l te blayi toutouni
Pou fè myèl mwen jedou
Pandan l t ap vonvonnen nan w van lespwa
Epi l vin poze sou li
Yon gwo apremidi
Kote l t ap dodomeya
Men yon nyaj pase li bare je solèy la
Epi flè sa a fèmen bèldriv
Lavi a ban m payèt
Prentan m fleri flè kenèp mal
Lespwa m tenyen
Tankou yon flè dizè
(Emmanuel W. Védrine)
Koleksyon: Koze lanmou I
 

Dènye Lendi
Se dènye lendi mwa Jiyè.
A nevè dimaten,
Plaza de Anaya byen kalm nan Salamanca*
Ou ka tande sèlman son klòch
Ansyen Katedral la k ap sonnen nèf fwa,
Ki fè m sonje klas ou genyen an
Ki kòmanse a nevè
Gen yon moun ki manke
Yon moun pa t grenpe ti mòn Calle Tostado jodiya
Oubyen ti mòn Cueva De Salamanca
Pou chankre sou Calle San Vicente Ferrer
Pyebwa Cueva De Salamanca yo tris
Akoz absans
Lonbray remakab ou ki ta
Mouvmante nan pa yo ki ret an plas
Pou kreye amoni.
Li kalm anpil akoz absans ou
Pa tèlman gen anpil machin
K ap desann Calle San Pablo
Bò San Polo,
Otèl kote ou kite mak pye ou
Sa gen de jou
Li kalm anpil nan ri Calle San Buenaventura,
Kote ki fè m sonje dènye avanti nou
Samdi maten a 8:50.
Tout sa pase konsa akoz absans
Lonbray ou bò andwa sa yo
Pou kreye lanmou ak amoni.

*Salamanca: vil espayòl sitiye nan nòdwès Espay. (Emmanuel W. Védrine)
Koleksyon: Koze lanmou II
 

Deskripsyon
Ou kouche toulong
de zye fèmen
kòmkidire w ap di:
«Men kwa manman w, men kwa papa w
vin pile l si w kapab,
Men mwen, pran m si w kapab!»
Men, yon lago k ap dodo:
san kouri san kache byen repoze,
yon bwalong ou bay kenbe
Ou layite w byen santi bon ouvètman
kòmkidire w ap jwi yon bon jan van
Lonbray ou sanble silouwèt Mona Lisa
mwens pati sekrè Davinci pa t pwentire a
Ou sanble tèt koupe ak Èv lè l te inosan,
l ap repoze l jan lanati te kreye l, san pantan
Ou sanble tèt koupe ak rèn Anakawona,
pi bèl fanm yo dekri nan Istwa Ayiti Toma
Dan w yo, kouwè pa Choukoun
men pi bèl pase ivwa, koze presye ki atire tout moun
2 Piramid ou yo, ki pa tèlman kout,
sanble kou de gout dlo ak pa Choukoun tou: byen doubout
Ou se vrè richès lanati te kreye,
tout yon min ki p ap janm fin epuize.

(E. W. VEDRINE)
Koleksyon: «Koze lanmou II»
 

Dezyèm endepandans
Mwen tande Ayiti libere 7 Fevriye 86
Mwen bay 2 kout ri, kwe kwe
Ann sispann kwè nan Tonton Nwèl!
Ann sispann bwè nan bibon!
Ann kòmanse bwè nan boutèy!
De ki endepandans w ap pale?
Mwen bay 2 kout ri, kwe kwe.
Ou ka pran sant yon dezyèm endepandans
Se yon bèl rèv men li poko fèt.
Se yon ti bebe ki nan vant toujou
Men li poko akouche.
Ayiti ap endepandan, se lè tout chen va souse yon zo
Ayiti ap endepandan, se lèt tout fatra va disparèt
Se lè tout chen va manje ak chat
Se lè tout lou va manje ak ti mouton
Se lè tout moun bwete va mache dwat
Se lè tout avèg va wè
Se lè dwadelòm p ap vle di dwèt moun
Se lè Ti Pouchon va di Sentaniz: «Ann fè yon sèl
Nou tout se Ayisyen; ann pouse pou pi dvan!».
Se lè sa a n a di: Dezyèm Endepandans!
 
(E. W. VEDRINE)
Koleksyon: «Kri pou liberasyon»
 
Diskou yon kandida tafyatè
Dlo klè pike pike sa a ki rele kleren an,
enben se dlo benit ki pral devlope Ayiti.
Lè m pran pouvwa sa a, ay !
Gade, m ap mete plantasyon kann tribòbabò nan peyi a
pou peyizan jwenn travay agogo.
M ap fè pase yon lwa lachanm pou tout moun,
san distenksyon, plante kann tout kote.
Bon, gade, m sèmante ! Zafè peyizan ayisyen k pral koupe kann Sendomeng
bon tèlman pral gen kann Ayiti, se braseros dominiken n pral anboche.
Pri sik ak tafya gen pou desann ba ba.
Tout bagay Ayiti gen pou vin dous kou siwo.
Se lè sa a Ayisyen pral konn dousè peyi a.
Afè sekirite a, sa pral dous dous dous !
Afè gang k ap bay problèm, sa pral dous dous dous !
Afè diplomat beton k te konn pran lari sou lòt gouvènman pou ti krik ti krak,
gouvèlman nou an ap ba yo kleren gratis pou fè yo dòmi tout lajounen.
Mesye lachanm ki te konn fè dilatwa pou vote kèk pwojè lwa,
gouvènman nou an pa pral ba yo tèt bèf pou fè sa,
N ap vide danmjann kleren sou tèt yo pou yo vin dou dou dou
Zafè reyinyon k te konn fèt lachanm gran jounen ak depitèz, senatèz sou dwa lafam,
enben tout pral fèt sole kouche pou medam yo vin dous dous dous
Zafè jounalis pou ti krik ti krak ap vin fè tripotay pou al bay,
N ap achte yo ak lajan kleren peyi a pou yo vin dou dou dou
Nou tande tout moun ap kriye: o pri manje monte bwa, lavichè
enben akoz pri tafya a ki pral desann, sa pral kaba tousuit !
N ap kreye pwogram pou Lajenès tout kote
pou yo ka sispann kanpe nan tout kwen lari ap tyeke
Pral gen makrèl nan tout rakwen peyi a pou kreye anplwa pou yo.
Bon, nou wè sa inondasyon sot fè peyi nou an akoz pyebwa ki pa genyen,
Enben gouvènman nou an pral plante kann tout kote ki dan griyen Ayiti:
kann nan ravin, kann nan tèt mòn, kann nan tè plenn, kann nan falèz, kann kote k arid.
N ap retounen ak yon nouvèl pwojè ASKO men fwa sa a,
n ap met youn nan chak depatman pou kreye travay.
Donk ak pwojè pati politik nou an, youn ki dous dous dous,
Nou sèmante swasanndisèt fwa sèt pou n mete peyi a sou ray devlopman.

Emmanuel W.VEDRINE
Koleksyon: Koleksyon: «Kri pou liberasyon»
Bon Nouvèl, novanm 2005 #423
 

Divòs
Si w ap divòse
Sèke w pa t byen marye
Ou te kwè nan vrè amou
Se poutèt sa w te damou

Si w ap divòse
Se paske w jwenn twòp tèt chaje
Ou t ap viv nan lonbray inosans
Paske w te panse lavi te gen sans

Si w ap divòse
Se paske w te mal kalkile
Ou pa t byen reflechi
Sou tout traka ki gen nan lavi

Si w ap divòse
Ou ka gen yon rezon patikilye
Mwen pa konn poukisa
M pa ka di anyen nan sa

E. W. Védrine,
koleksyon: Koze Lanmou (Vol. I)
 

Douz liy pou li
Si w santi w fatige
Vin repoze nan bra m
Si w vle kabicha
Vin apiye sou zepòl mwen
Si w fatige ak lavi
M ap ba w yon plas nan kè m pou repoze
Si w santi w swaf nan lavi a
Mwen se fontèn kote w ka bwè
Vin bwè dlo m pou koupe swaf ou
Si pesonn pa vle tande kri kè w
Zòrèy mwen tande soufrans ou
Mwen pre pou reponn priyè ou.

(Emmanuel W. Védrine)
Koleksyon: Koze lanmou II
 

Egzamen pou kandida alaprezidans
Apre y a fin ranpli tout dosye nesesè
Jan ke lakonstitisyon mande pou fè,
Y a va parèt nan medya a
Pou kesyon sou egzamen bakaloreya a
Y a di pèp la sa yo regle deja pou Ayiti Tonma
Politisyen rat do kale, opòtinis, blofè, magouyè devan Bondye
Posib pou al konpoze ak disètasyon ke yo pral fè peyi chanje
Men anpil bagay pral devwale lè klou laverite koumanse pete
Laverite se lwil, fòk kanmenm li flote pase l pa ka koule.
Pèp la ap suiv tout blofè magouyè raketè vòlè ki pral konpoze
Men fout! Anpil deja gen mwayèn zewo bare.
Donk kè tout kandida sou biskèt pase yo poko konnen
Kilès Tonsam vle chwazi kòm loreya
Pou 7 Fevriye 2006 e l bonè toujou, li poko twò ta.
Men Ayiti Cheri se tè glise,
Se tè k ka jete nèg menm kan li pa mouye
Tonton an ka chanje mwayèn elèv k al konpoze
Anpil elèv poko konnen kouman egzamen pral ye,
E sou ki bit yo kanpe.
Anfen! Yon elèv oblije prepare l epi pran l jan l ye:
Bat pakè, konnen istwa jeneral, istwa rejyon an
Men l posib tou pou loreya a se elèv ki pi konn kilti Tonton an.
Gade pa bouke je, li bonè toujou e sa depan kijan egzamen pral fèt,
Pase nan venteyinyèm syèk pèp ayisyen pa bèt byenke yo di l analfabèt.
Annatandan, men yon dal kesyon moun ka poze:
Poudi egzamen an p ap tou prepare aletranje
Pou konpitè magouy al korije kòm kado teknoloji avanse?
Poudi Tonsam pa konn kilès k ap loreya deja?
Poudi p ap gen magouy nan yon tèl bakaloreya?
Poudi pèp p ap pè pase Riyèl Vayan ak Riyèl Touman?
Poudi egzamen sa a pa pral tounen yon move tan?
Poudi egzamen sa a pa pral yon lòt inondasyon
Pou fin peri yon nasyon k gen yon dal pwoblèm san solisyon?
Poudi y ap kite kèk elèv ki ta parèt serye pase tout bon vre?
Se yon dal kesyon nou ka kòmanse poze
Anvan kandida yo al konpoze.

E. W. VEDRINE
Koleksyon: “Kri pou liberasyon”
Mas 2005
 

Eleksyon konfizyon
Timoun mande gonmbo cho, ba li l nan plan men
Si l boule, di l se pou sere dan mare ren
Pouki l bezwen plenyen lè l wè konplo mare?
Se reziyen l, sere dan l epi pran l jan l ye
Tonnè krizòl! Ti konmèdè fè bon boule
Se rezilta enpètinans timoun fwonte
Fwa sa a, wè pa wè antèman pa pou katrè
Kadav fin gate, gwo reta pou fòseyè

Kandida dasomann deja elimine
Kandida potanta pa wè kote yo ye
Pèp la konn sou men l pa konn fou lè l bwè tafya
Li swaf, li bwè men l pa pèdi tèt li pou sa

Yon dal magouy pou Ayiti ret nan koma
Enpas kot anpil kandida pran nan twa wa
Yon fanm ki gen tranche ki pa ka delivre
L ap rele: «penn pou youn, alsiyis te pou de!»

(E. W. VEDRINE)
Koleksyon: «Kri pou liberasyon»
nov. 2005

Epi solèy la leve Ayiti
Se nan w rèv mwen te ye
Epi m espante.
Se Kafoufèy mwen ta prale
Epi lè m rive bò Simityè
Mwen pa wè okenn pòv k ap mande.
O o,, m di: sa k pase?
M di nan kè m, pinga jeneral la do
Voye yo an vakans nan peyi Titanyen
Paske l voye deja anpil pòv an vakans
Nan peyi sa a depi nan kòmansman 30 Septanm 91.
Anpil moun pa t ka di yon mo
Jeneral ta te tou deja anyable,
Donk, fòk ou ta riske vi w pou ta pwoteste.
Te gen yon ti nèg ki vin pase kote m
Mwen mande l poukisa tout bayè Simityè fèmen
Li di: «Mò yo te fè yon leve kanpe pou pwoteste»
Pa gen plas ankò anndan an
Bawon Sanmdi move kou kong
Li rele anmwe, anmwe
Simityè pa ka fout pran mò ankò!
Li tèlman rele fò,
Lameri tande
Lè majistra a mande sa k pase,
Yo di l se mò nan Simityè Pòtoprens lan ki an grèv.
Mwen pete yon ekla ri
Epi m di: mò yo te nan dòmi,
Poukisa yo pa t leve kanpe lè Janklod te la?
Ti nèg la di m yo pa t kapab,
Te chaje leyopa ak lòt bèt sovay
Ki t ap make pa vennkat sou vennkat
Bò Kav Tonton an.
M mande l poukisa yon tèl simagri,
Li di gen yon seri mò Tonton an
Te voye nan peyi Sanchapo san rezon
Pou evite eskonbrit pete,
Yo te oblije bay Tonton an sekirite
Lè l t al na peyi sa a tou.
Mwen mande l si bèt yo toujou la ap fè pòs
Li di depi Sèt Fevriye
Pèp la te fè yo ale.
M kontinye wout mwen
Lè m rive Soudal, mwen pa t menm ka
Rekonèt kote m te ye.
M wè se nan yon bèl site m ye
M pa wè okenn ti kay kraze
Okenn pòv k ap mande charite
Okenn timoun pye atè ak bokit dlo
Sou tèt yo
Okenn chen mouri bò lari
Okenn rigòl santi
M met de men nan machwè tèlman m sezi.
Delaetan, mwen desann Premyè Avni
M franchi nan Palmis
M pa wè okenn kochon k ap kouri
M pa wè okenn pil fatra
M pa pran sant okenn santò
M pa pran sant okenn chen mouri
Okenn bagay santi.
M make twa pa
Epi m wè m ateri bò lekòl Jan Venntwa
M kontinye desann toudwa
M pa wè okenn tyoul blan
Okenn mandyan k ap tann blan
Pou di: « I am hungry, give me five cents please »
M franchi nan ri Magazendleta
M pa wè okenn ray tren
Mwen wè yon mesye ki t ap pase
Mwen di l: eskize m mesye, kote ray tren yo,
Kisa Asko fè ak yo?
Li di: «Tibonòm nan te vann yo anvan l pati»
M met de men nan machwè m tèlman m sezi.
Kòm mwen te cho, m pa t ka jwenn dlo
Donk m achte yon fresko
Epi m kontinye mache al Kwabosal
Lè m rive, mwen pa wè okenn labou,
Okenn salte Mache Anba.
M wè se yon gwo mache kouvri,
Bèl bagay modèn
Mwen pa wè okenn mouch k ap vole.
Mi di: si Piram te la, kisa l ta di?
Dat l ap viv nan fredi Nouyòksiti
Jan l ta anvi wè mouch.
M pa wè okenn bouretye,
Okenn pòtè k ap pote,
Okenn pòv anba galri k ap mande.
Mwen pa tande okenn moun k ap plenyen pou lavichè
Souri nan figi tout moun,
Yo fre kou boujon yanm
Ou pa tande pesonn ap pale de zenglendo
Se kòmsi tout t al nan peyi Sanchapo
Men tout kote m pase, wè brigad vijilans monte
Pou ranfòse sekirite.
Mwen di, Ayiti va chanje
Ayiti va libere tout bon vre,
Eskanp figi l va kanpe,
Zòt va respekte pitit Desalin,
Li p ap kontinye pase yo nan tenten.
Mwen di gen espwa, solèy la va leve Ayiti.
Mwen espante, m voup mwen reveye!
Epi m wè solèy la leve.
M di: apa se nan w rèv mwen te ye!

(Emmanuel W. Védrine,
Koleksyon: Kri pou liberasyon )
 

Èske n ap kontinye tann Papa Leta?



E. W. Védrine Creole Project

Ey! Ou menm wi!
Avè w m ap pale, Ayisyen
Reveye w! Li jou, reveye w.
Reveye w nan tout domèn, pwofesyon, metye
pou patisipe nan kanpay chanjman an tande!
Depi plis pase 200 ane n ap tann Papa Leta.
N ap dechouke dechouke dechouke,
Kriye kriye kriye,
Manifeste manifeste manifeste,
Plenyen plenyen plenyen,
Boule kawotchou,
Kraze brize tout tan
sa n pa ka kreye.
Epi n refize aprann devlope lidèchip
pou n chanje mantalite n,
chanje sitiyasyon povrete n.
Pou bouche yon ti twou nan komin nou,
n ap tann Papa Leta.
Pou n jwenn manje chak jou,
n ap tann Papa Leta vin fè chanjman nan
agrikilti pou konbat mizè ak lavichè.
N ap tann Papa Leta vin ban nou yon plat manje cho.
Pou kraze latrin nan Pòtoprens
(pou sant yo pa kontinye dekonpoze moun),
e pou met konfò modèn, n ap tann Papa Leta.
Pou ouvri yon ti wout nan komin nou pou 2 machin pase
san pwoblèm, n ap tann Papa Leta.
Pou ouvri yon ti lekòl tèt gridap nan komin nou
pou alfabetize timoun, n ap tann Papa Leta.
Pou jwenn yon ti dlo pou n bwè,
n ap tann Papa Leta vin kapte l,
vin fouye yon pui pou nou.
Menm yon ti rezèvwa an beton
yon gwoup peyizan pa ka met tèt ansanm
pou konstwi pou konsève dlo, dlo lapli pou wouze tè,
y ap tann Papa Leta.
Pou konstwi yon ti klinik nan komin nou,
n ap tann Papa Leta.
Pou kreye, devlope kèk ti biznis lokal,
n ap tann Papa Leta.
Pou aprann 2, 3, 4 metye pou n siviv san kontinye mande,
n ap tann Papa Leta ede.
Kilè n ap aprann libere tèt nou
pou pran responsablite n an men?
Nou pa reyalize Papa Leta demisyone lontan lontan,
depi syèk,
pou n pa kontinye pran mestin
sou kont pentad mawon?

Koleksyon: «Kri pou liberasyon»,
Jiyè 2019.

 

Èske nou gen desandan?
Anakawona te gen desandan
Kawonabo te gen desandan
Tousen te gen desandan
Desalin te gen desandan
Chalmay  Peral te gen desandan
Benwa Batravil te gen desandan.
Wi, nou ka pale de eritaj yo.
E lidè raketè Ayiti yo?
E nou menm Ayisyen ki temwen?
N ap mande ki pichon ki tonbe sou Ayiti
Kisa k lakoz anpil nan nou pa gen desandan?
Epi tout moun ap di:
Depi lontan, Ayiti te yon peyi dan griyen
Kòmkidire pwoblèm politik yo
Pa t janm rann li mazora.
Konpatriyòt, fè yon reflechi sou sa:
Konbyen dan ou genyen?
Èske nou gen 200 dan?

(E. W. VEDRINE)
Koleksyon: “Kri pou liberasyon”

 

Esprime w!
«Se nan biwo ou ye»
Kisa? Se nan peyi m mwen ye.
Kisa ou vle m pale?
Se lang zansèt mwen te kite.
O, o tande koze!
Se kreyòl m ap pale!

Mwen nan peyi m
Epi se lang kilti m.
Sa pou m fè pou enbesil
K ap ri m!

Prèske tout chan m yo an kreyòl.
Lè m ap chèche bèl pawòl
M toujou panse an kreyòl
Menm lè yo pa t vle m pale l lekòl.

(E. W. VEDRINE)
Koleksyon: «Kri pou liberasyon»
 

Fanm Ayiti
(akostich pou fanm lakay)

Fanm Ayiti ap fè dal mèvèy depi lè
Amerik panteko anba grif atoufè
Nou dwe bat anpil bravo pou Fanm brav sa yo,
Merit pou tout rezistans dyanm Fanm Kreyòl yo

Anakawona, ou menm Rèn brav Kiskeya,
Yanvalou pa ta sifi pou danse pou ou
Imaj pozitif bravou ou sèvi miwa
Tyovi Ayiti Cheri pou gade lespwa
Istwa d Ayiti ap toujou nonmen non ou

Emmanuel W. VEDRINE
Koleksyon: "Kri pou liberasyon"
Haiti en Marche, Vol.XXI, #29.  Aout. 2007

Fanm kreyòl
Fanm nou yo bèl tout bon !
Wifout ! Se Fanm orijinal !
Gade souri nan vizaj yo !
Gade taye banda yo !
Ann bat bravo pou Fanm sa yo :
Yon seri Fanm ki wè lwen,
Fanm ki gen rèv pou demen.
Chak kou nou wè y ap lite pou sa chanje,
Ann voye yo monte
Bat bravo pou yo
Epi sipòte yo.
Bat bravo pou tout Fanm Kreyòl k ap simen plan
Espwa pou boujonnen chanjman.

(E. W. VEDRINE)
Koleksyon: “Kri pou liberasyon”
 

Fanm lakay
Lakay gen bèl kreyòl
Lè m di kreyòl
Se yon fason de pale
San m pa egzajere

Gen bèl mango fransik
Ki gen bonjan sik
Yo fè w grate tèt
Ou santi w ta fè yon sousèt

Ay! Yo gen w chalè twopikal
Tankou yon bagay ki te fèmen nan bokal
Fanm lakay bwòdè
Yo mache tèt anlè

Pafwa yo fè w fè anpil literati
Avan yo resi di w wi
Yo konn fè w mache
Jouktan w vin yon pyepoudre

E. W. Védrine,
koleksyon: Koze Lanmou (Vol. I)
 

Fanm marabou
Fanm marabou jansiv vyèlèt,
cheve ou fè lonbray mwen
Bèl ranmye
koulè dore
je chandèl
vin poze sou bra w yo
pou chache lavi.
Bèl marabou,
se ou menm ki te prete
Wa Kristòf parasòl ou
pou l pare solèy,
pou l te chita pran repo
lè enkyetid te anvayi kè l.
Marabou bèl po
po vlou
po fen
ou pa tonbe pou okenn nèg
ki damou
tèlman ou konnen w bèl
tèlman ou gen ògèy
Men malgre tou,
ou fè bote lakou
kòm fanm marabou
Lè van ap vante,
kè ou pa sote
ou kanpe dyanm
paske ou konnen ou p ap tonbe.

E. W. Védrine,
koleksyon: Koze Lanmou (Vol. I)

 

Fènwa ak klete an 1991
Ane 1991 se yon lòt paj nan Istwa d Ayiti
Klèt te kòmanse ap blayi
Fènwa te kòmanse ap redui
Pèp la te kòmanse wè
Paske l te gen lontan ap mache nan fènwa
Magouyè te tankou
Chwal mawon
Yo kenbe nan chemen
Yo te kòm chat chen te fe malonnèt
Anba pye zaboka
Mèkredi granmmaten
An 1991 pentad vole
Kalòj tranbe
Kòk Kalite beke
Pèp kanpe
An 1991 gason ak fanm vanyan kanpe
Magouyè move
Istwa pa t rete kanpe
Li te kontinye ap mache
Zòt boude
Paske pèp t ap pale
Pèp t ap voye leson monte
Magouyè fè koutsan
man kè pa kontan
Pèp la gen espwa
Li te fatige pote yon kwa
Magouyè te kontinye
Ap eseye fè chemen koupe
Pou bloke wout demokrasi
Yo te pè klète ki te blayi
Nan peyi d'Ayiti
Magouyè sote
Malveyan gen kè kase
Jounen Sèt Fevriye
Pwòpte tout kote
Ou pase
Pèp la te byen respire
Li te kontan
Men magouyè fè kout san
Pi devan
Magouyè bay panzou pouvwa
Pou detwi lespwa
Men yo pran nan twa wa.
 
(E. W. VEDRINE)
Koleksyon: «Kri pou liberasyon»


 
 
Filalang lanmou
Yon tifi k te damou pou yon ti nèg
Ti nèg la mande l poukisa l renmen l
Manpzèl di l pa konnen
O o, ti nèg di l p ap renmen
Li pa nan badnen
Fòk li konnen dekiprevyen
Ti kòmè a chita l ap plenyen
Finalman, yo vin fè on ti renmen
Lago bijou vin met pye
Ti fi a panse se tout bon vre
Nan bay sigo,
Fè tolalito,
Fè lago,
Toulede al bouche
Menm kote.
Ti nèg la wè l mele
Tout bon vre
Lè tifi a pran sa oserye
Misye pa ka kraze sa konsa konsa
Pou tifi a pa wè sa
Tanzantan li di l ap lage sa,
Anpil fwa l renka renka
Ti kòmè a chita l ap plenyen
Tankou yon moun ki p ap byen mennen
Chak lè misye di l ap kraze sa.
Tifi a di ann fè yon pale sou sa,
Ann reflechi sou sa
Yo kontinye ap bay sigo,
Fè menm tolalito
Lago bijou kontinye
Y al bouche menm kote
Kòmsi se de moun je pete.

E. W. Védrine,
koleksyon: Koze Lanmou (Vol. I)
 

File
Mwen p ap file ou
Se jis pale m ap pale ak ou
Mwen pa vin fè jakopyevèt
Monte desann, ekri yon dal lèt

Gen file k sou blòf
Yo konn menm eseye fè twòp
Monte desann
Jouktan yo tounen pwatann

E. W. Védrine,
koleksyon: Koze Lanmou (Vol. I)

 

File se yon lotri
File se yon lotri k dwòl
Dèfwa w jwe l ou soti
Dèfwa w jwe l ou pèdi
Men sa k bon ladan l
Sèke w pa bezwen peye
Boul yo anvan tiray
Son w lotri k dwòl:
Ou pa konnen lè w ap soti
Ou pa konnen lè w ap pèdi
Men fò w jwe l pou genyen
Tyala file dwòl,
Li ka reze w.
Ou ka reve bèt volay,
Ou jwe vennkat
Epi karannde fè lo
Ou pa janm konnen ki boul
K ap fè premye, dezyèm, twazyèm lo.

(Emmanuel W. Védrine)
Koleksyon: Koze lanmou II
 

Flè sovay
Tankou yon tè sèk
K ap tann dlo k sot nan syèl,
Ou se lawouze k ka wouze l.
Tankou yon chamo k swaf
K ap mache plizyè kilomèt nan yon dezè,
Ou se owazis kote l ka bwè.
O, flè solèy san jaden
Jaden san jasmen!
Myèl san rich k ap vole nan sezon prentan
Poukisa w pa vonvonnen
Nan flè m kounyeya?
Woz nan granchimen,
Poukisa w refize fleri nan jaden m?
Ou ka devine kouman w
Enpòtan pou mwen?
Eseye panse a yon bagay
Ki endispansab pou ou
Miltipliye l pa mil
Epi ajoute pwodui a
Sou santiman lanmou
Ou pa janm gen nan vi w
Rezilta a se kouman m panse a ou.
Emmanuel W. Védrine
Koleksyon: Koze lanmou II

Fòk sa fini!
Lè m gade Ayiti, lè m gade Ayisyen,
M rele 2 rant dlo nan je.
Anmwe! Anmwe!, gade kote nou ye!
Ann sèmante pou n di fòk sa fini!
Ann sèmante pou frè nou yo pa fè manje reken!
Ann sèmante pou nou pa vann yo lòtbò dlo!
Frè m yo, kilè n ap di fòk sa fini?
Kilè n ap goumen pou prestij nou?

Pou sa fini
Fòk nou ini,
Fòk nou chase tout malfini!
Si nou ini,
Yon jou sa va fini.

(E. W. VEDRINE)
Koleksyon: «Kri pou liberasyon»

Si w renmen Ayiti
Ou pa ka egoyis, wè tèt ou sèlman
Ou pa ka eseye bloke oken pwojè devlopmanHaiti: 1805 Constitution
Ou pa ka fonksyone kòm espyon peyi etranje
Ou pa ka fonksyone kòm trèt pou nasyon ou
Ou pa ka nan konplote pou asasine prezidan
Ou pa ka rayi devlopman k ap fèt
Ou pa ka renmen koripsyon, magouy, rakèt
Si w ap panse pou Ayiti demen, panse a tout sa ki bon
Si w renmen Ayiti, ou dwe ede devlope komin ou soti
Si w renmen Ayiti, ou pa ka bloke dyaspora k ap bay Ayiti lebra
Si w renmen Ayiti, ou pa ka fè vi w ap kritike san jamè kreye
Si w renmen Ayiti, ou pa ka nan kidnape, kreye ensekirite
Si w renmen Ayiti, ou pa ka nan konplote pou kraze sa ki bon
Si w renmen Ayiti, ou pa ka renmen fatra men pwòpte
Si w renmen Ayiti, ou pa ka tyoul peyi etranje
Si w renmen Ayiti, ou pa ka vann tè Papa Dessalines nan ak etranje
Si w renmen Ayiti, ou pa ka yon parese k ap grate-santi
Si w renmen Ayiti, w ap renmen devlope lidèchip efikas pou avanse
Si w renmen Ayiti, w ap renmen fè travay sivik e benevola
Si w renmen Ayiti, w ap renmen fonksyone nan disiplin e entegrite
Si w renmen Ayiti, w ap renmen travay an konbit, youn ede lòt
Si w renmen Ayiti, w ap renmen travay pou devlope fyète
Si w renmen Ayiti, w ap renmen wè bèl pò ak ayewopò pou touris debake
Si w renmen Ayiti, w ap renmen wè bèl pon, wout tout kote
Si w renmen Ayiti, w ap renmen wè bèl pwogram pou ede oryante lajenès
Si w renmen Ayiti, w ap renmen wè bèl wout pou desantralize peyi w,
w ap renmen wè bèlte tout kote
Si w renmen Ayiti, w ap renmen wè devlopman, enfrastrikti ki dwe fèt
Si w renmen Ayiti, w ap toujou panse nan tout fason ou kapab ede
Si w renmen Ayiti, w ap wè l nòmal pou travay di pou kontribye
Si w se palmantè, ou pa ka bloke pwojè lwa pou devlopman,
yo pa dwe peye w anba tab pou vote lwa k ap ede Ayiti avanse
W ap renmen wè devlopman nan tout nivo
W ap renmen wè elektrisite blayi tout kote
W ap renmen wè kanal pou awoze tè tout kote pou Ayisyen jwenn manje
W ap renmen wè kanmpous inivèsitè nan chak depatman
W ap renmen wè lekòl gratis e obligatwa pou timoun tout kote
W ap renmen wè pwojè agrikilti, rebwazman e pwoteksyon anviwonnman
W ap renmen wè yon lame dyanm pou sekirize Ayiti pou tout moun evakye san kè kase lè yo vle.

Ann pale de bwa ak fri Ayiti


Kisa nou konnen de bwa ak pwebwa an(n) Ayiti? Kesyon sa a, se pa pou bay yon ide de sa m konnen apwopo pyebwa Ayiti Toma. Toudabò, mwen pa yon konesè nan zafè bwa ak pyebwa men mwen gen yon apresyasyon pou yo depi piti. Yo jwe yon gran wòl nan lavi m lè m te piti, non sèlman paske m fèt alakanpay, men m gade yo tou kòm tout sa ki te fè pati anviwonnman kote m t ap viv la. Se ta yon kontantman estraòdinè pou mwen pou m ta pibliye yon rechèch konplè sou pyebwa Ayiti. Mwen bese byen ba pou m retire chapo m devan tout otè ki te fè yon kout plim sou zafè pyebwa Ayiti. Aktyèlman, se youn nan gwo pwoblèm peyi nou ap travèse lè nou wè yo fin koupe bwa yo pou fè chabon. Yo koupe pyebwa ki bay fri pou moun manje. Tout pwoblèm sa yo vin ogmante sou pwoblèm ewozyon an ke peyi a ap sibi e sa koze lapli pa tonbe. Si pa gen lapli, peyizan pa ka travay tè e jiskounye gouvènman yo pa kreye yon sistèm irigasyon atravè peyi a ki ta ede peyizan wouze tè. Èske se sous ak rivyè ke nou pa gen ditou nan peyi a pou fè baraj? Èske se enjenyè, agonòm nou pa genyen? Èske se yon madichon nou genyen pou n pa janm avanse tankou lòt peyi? An(n) Ayiti, nou chaje ak enjenyè, agonòm men biwo tout chita nan kapital peyi a ki pa gen tè pou travay. Tout moun nan kapital la bezwen manje men bannann ak patat pa grandi Pòtoprens. Li lè pou tout Ayisyen pran konsyans de bezwen peyi a, li lè pou yo mete tèt ansanm pou yo tout panse a avni Ayiti nan venteyinyèm syèk la.
Pye mango
mango

Pye mango. Photo F. & F. Biaggi.
Pye mango bay mango. Pye manyo se youn nan pi bèl pyebwa nou yo. Gen plizyè tip mango Ayiti: mango abriko, aryèl, batis, blan, fil, fransik, jeremi, kanèl, kòdòk, kòn, labich, miska, miskèt, moulat, po fen, won , elatriye.

Meyè fason pou plante mango se pepinyè pou fè ak grenn mango yo apre yo fin sèk. Mango sot tonbe lè yo mi. Lè van ap vante, mango mi tonbe. Gen moun ki monte yon pye mango pou yo ka manje mango. Lè ou monte yon pye mango, ou souke kèk branch mango, mango mi tonbe. Gen moun ki keyi mango ak wòch, flonn. Avan mango mi, li te vèt. Mango vèt pa tonbe. Gen plizyè fason pou manje mango: ou ka manje l ak kouto, kale l ak dan, fè sousèt ak li. Mango fil ak mango kòn se mango ki pi fasil pou fè sousèt ak yo. Pou fè sousèt ak yon mango, ou frape l sou yon bagay di jiskaske ou Petri l. Li vin tankou yon manmèl w ap souse. Yo rele sa «tòtòt» tou. Nan lòt peyi, yo fè ji, sirèt, savon avèk lòt pwodui ak mango. Si lakay te gen endistri, nou ta ka fè bagay sa yo tou. Anpil mango konn gaspiye Ayiti paske nou pa gen izin pou n ta fè yon bagay ak yo. Nan mwa jen, jiyè, moun jwenn anpil mango Ayiti.

Gen rejyon peyi a ki espesyalize nan kèk mango. Jeremi gen yon repitasyon pou mango jeremi ; Okap repite pou mango batis; Gonayiv repite pou madan fransik . Nan kapital la, Pòtoprens, pa gen yon espesyalite paske moun pa kiltive nan kapital la. Men w ap jwenn anpil nan pye mango sa yo ke moun plante lakay yo. Pòtoprens se yon pwen de rankont tou kote machann nan kat kwen peyi a vin vann mango sa yo. Anpil moun ki fèt nan kapital la vin konnen mango sa yo atravè machann yo.

Lewogàn repite pou mango fransik ak mango miska . Mango miska a gen yon gou estraòdinè; nanpwen mango dous konsa. Po l fen, li tou won. Lòt kote w ap jwenn mango fransik se Laplèn.

N ap jwenn varyete mango sa yo Ayiti: abityela, abriko dlo, akòdò, ameli, anjelik, answa, aryèl, aselwi, badyo, bata, batis, bèf, blan, ble, bonbe, bonbon, bonkira, bosye, bourik, chalè, chèl, chilpiti, datis, dega, di, difonsèl, disèl, dite, dlo, dòf, dosou, doudous, dyonn long, dyonn won, fal fann, fanm blanch, fil, gèp, gistav, gra, grenn bèf, grenn si, grenn toutou, jan mari, jenn jan gwo po, jeremi, jili, kachiman, kadril, kafe, kakadyab, kakapoul, kakòn, kalite, kan nan pwen, kanèl, kanf, kawòt, kay, kilns, kòdòk, kolèt, kòn, koton, kou boutèy, kountedi, kowosòl, labèl Dayiti, labich, lakansyèl, lakolo, lanmidon, lanni, lapolis, lasann, lèt, madan fransis, madan jan, magarèt, manchèt, manmye, mann ilè, Mari wòz, menvil, mesye fransis, mi wòz, mikayèl, miska, miss, monben, moulat, nèt, nimewo 11, p! a tout dyòl, pak, palmès, panyòl, paskal, pè, penn sik, pit, po fen, po rèd, porye, potas, poze papye, prin, remonsin, sann, sen michel, sik, simon, sirèt, tèmantin, tete, tete tifi, tèton, ti bèk, ti bilon, ti blak, ti bòzò, ti bwa, ti bwason, ti eme, ti glise, ti klo, ti kouzin, ti koyo, ti lodat, ti long, ti loran, ti mera, ti michèl, ti po rèd, ti pwav, ti sik, ti sya, ti wòz, tifi, toutou, twò dous, tyou bèf, vedin, vouzèt, vyann, vyolèt, wozali, yann, yaya, yil, zabriko, ze, ze kodenn, zege, zès, zilat, zozon… (ref. Plant ak pyebwa tè d Ayiti, François Séverin, 2002)  

Pye labapen ak pye veritab
Artocarpus altilis

Pye labapen. Photo F. Palli
Ou wè yon labapen deja? Kijan li ye? Kikote ou te wè l? Lè labapen mi, li sot tonbe menm jan ak mango. Yo keyi labapen. Pou keyi labapen, ou monte sou pye a ak yon gòl epi ou pike yo nan kòlèt. Gen moun ki keyi yo vèt san yo pa mi men yo rèk. Li pi bon lè yo keyi yo mi. Lè van ap vante, labapen mi tonbe. Gen pye labapen ki wo anpil; moun pa monte yo fasil. Chak maten, gen moun an pwovens ki al anba pye labapen pou al wè si genyen ki tonbe. Pye labapen se yon bwa ki gen gwo fèy. Li sanble tèt koupe ak pye veritab. Pwovèb la di ou: Fèy manyòk sanble mapou men yo pa menm. Lè pye labapen ak pye veritab jenn fi, yo sanble kou de gout dlo. Se lè yo fè pitit pou wè ke yo pa jimèl.

Yo fè pepinyè ak grenn labapen pou al pike lòt kote. Grenn labapen jèmen. Labapen toujou gen yon seri ti pikan sou li. Yo ka pike moun lè yo vèt. Lè labapen an mi, pikan sa yo mi tou; donk, yo pa pike moun. (Lam)veritab pa gen pikan sou li. Lòt diferans ant de sè sa yo tou se nan fèy yo. Fèy (lam)veritab pi mens ke fèy labapen epi l fann plis. Pye labapen se yon bwa ki renmen libète l tandiske pye veritab renmen makrèl. Yon pye veritab gen dwa pouse lòt ti pye veritab ozalantou l, espesyalman lè yo koupe rasin nan yon kote. Veritab pa gen grenn menm jan ak labapen. Donk yo di grenn labapen, yo pa di grenn veritab. Se rasin pye veritab la yo plante ou koupe pou l kapab repwodui.

Kijan yo manje labapen? Yo bouyi, boukannen labapen anba sann cho. Lè yo bouyi l, yo mete sèl ladan pou ba l bon gou tandiske lè yo boukannen l, yo pa mete sèl ladan. Pou manje labapen bouyi, ou kale, retire l nan sak ki vlope l la pou kapab pran grenn nan. Lè li fin bouyi, ou kale grenn lan pou retire ekay ki kouvri l la. Po sa a di menm apre lè li fin bouyi oswa boukannen. Machann labapen konn pase yo solèy avan yo bouyi yo. Se yon fason pou yo pa gate vit. Labapen pa gen sezon espesyal li donnen.

Pou manje (lam)veritab oubyen ou kapab bouyi l, fri l, oswa boukannen l. Veritab gen bonjan vitamin ladan. Gen kote yo fè tonmtonm ak li. Machann fritay Pòtoprens fri l pou vann ak lòt fridòdòy. Yo bay veritab ti non jwèt sa a: vip pip kale bouyi . Sa vle di depi l tonbe, pa gen pèdi tan, se kale mete l bouyi. Tè plèn tankou Lewogàn bay anpil veritab. Gen moun ki angrese kochon ak veritab. Yo itilize gonm labapen ak veritab tou. Timoun ki renmen kenbe zwazo tann pèplen pou yo ak gonm lan. Kijan yo fè sa? Yo pike pyebwa a epi l bay yon lèt blanch, epè. Yo mete lèt sa a nan yon ti mamit oswa nan yon ti kwi. Yo bouyi l epi l vin tou nwa. Yo pran gonm sa a yo mete l sou branch bwa kote zwazo yo poze. Depi pye yo pase sou li, y ap kole; yo p ap ka vole. Pye yo pran, zèl yo pran tou. Lòt bagay yo fè ak gonm sa a se anplak pou leve biskèt moun ki tonbe. Anplak sa a konn grate kou pwagrate. Anplak la tonbe pou kò l. Si moun lan mouye l souvan, l ap dekole san lè l poko rive. Li gen yon sant makawon tou.

Youn nan konesè sou zafè bwa, Frederic Burr Reynaud (1884-1946), rapòte ke sè sa yo antre Ayiti nan ane 1788 nan zòn Lenbe pa yon sèten Belin de Villeneuve.

Pawoli: Pye labapen sanble ak pye veritab men yo pa menm .
 

Pye zaboka
Pye zaboka se yon bèl pyebwa ki gen bèl fèy. Men gen plizyè tip zaboka menm jan gen plizyè tip mango. Gen rejyon Ayiti ki espesyalize yo nan kèk tip prensipal. Ki tip zaboka ki pi repite kote w soti a?

Pou plante zaboka, ou kapab fè pepinyè ak grenn zaboka pou al plante lòt kote. Pa konfonn avoka ak zaboka . Yo chak defann koze pa yo. Zaboka kapab defann ou devan mayi moulen, patat, kasav, bobori. Avoka ka defann ou nan tribunal pou yon kòz oubyen yon bagay ke yo akize ou. Yo manje zaboka mi. Lè zaboka mi sou pye, yo konn sot tonbe. Lè van ap vante, zaboka mi tonbe. Yo keyi zaboka ki rèk, yo toufe yo pou yo ka vin mi. Kabrit, chen ak kochon se twa bèt Ayiti ki pi renmen zaboka. Yo angrese kochon ak zaboka tou. Yo konsève grenn zaboka pou bay kochon ak kabrit manje lè gen rate manje pou bèt yo. Yo itilize zaboka tou nan lòt peyi pou fè pomad pou cheve ak grès.
 

Defann mwen m ap defann ou zaboka
Lè m ap tranche w
Bouch mwen kouri dlo
Mwen p ap pale sèlman de zaboka dlo
Men tout lòt Zaboka mi
Zaboka mi, se ou ki defansè m
Devan mesye sa yo:
Patat, kasav, bobori, kabich ak mayi moulen
Defann mwen devan yo pou m pa wont
Menm jan konpè chat te wont
Apre malonnèt konpè chen te fè l anba pye ou
Mèkredi granmmaten
Defann mwen zaboka
Pou sizanka
Kasav ta kwoke nan gòj mwen
Defann mwen
Pou sizanka
Chen, kabrit ak kochon
Ta atake ou
Pou m ka pran pou ou
Mwen konnen kòman yo damou pou ou
Lè yo jwenn ou, yo ka devore ou
Tèlman yo swaf ou.
Mwen jalou de ou menm jan
Chen pa ta renmen chat pran ou
Defann mwen zaboka
M ap defann ou tou
Silvouplè defann mwen
Devan mayi boukannen.

Pye kokoye
Cocos nucifera

Pye kokoye. Photo F. Palli
Pye kokoye bay fri ki rele kokoye oswa kòk . Moun bwè dlo kòk, yo manje nannan kòkoye. Lè kokoye a pa rèk, yo manje l, yo rele sa nannan . Nannan kokoye bon anpil ak kasav oswa bobori. Yo manje kokoye rèk ak kasav, pen oswa bobori. Yo graje kokoye pou kapab pran ji a. Yo mete ji a nan manje tèlke mayi moulen, yo fè kremas avè l. nan peyi etranje, yo itilize kokoye pou fè anpil pwodui tèlke lwil, grès, pomad pou po. Meyè fason pou keyi kokoye se monte pou monte pye a; ou rache l nan grap li. Ou gendwa rache grap la nèt. Depan de wotè pye kokoye a, ou ka pa fè anpil efò pou keyi l. Gen pye kokoye ki wo anpil, gen kokoye basèt tou. Kokoye Damyen yo gen yon repitasyon pou wotè yo, tèlman yo kout. Selon wotè ou, ou gendwa pa menm monte pye a pou keyi kokoye. Si l ta yon ti jan wo, ou gendwa keyi l ak yon gòl. Tout fri ki vin nan grap gen yon kòlèt . Si ou kase kòlèt la, l ap tonbe. Kokoye se yon fri ki chich. Li pa tonbe atè; se keyi pou keyi l. Lè yo di yon moun kokoye, sa vle di: yon moun kourèd , yon moun chich , yon peng . Se yon danje pou moun rete anba pye kokoye lè y ap keyi l. Si pa malè li ta tonbe sou tèt yon moun, pa gen lavi pou li ankò.

Yo fè tonnèl ak fèy kokoye. Gen anpil kote andeyò ki gen tonnèl. Anpil moun fè tonnèl pou frechè. Lè li fè cho, yo pa rete andedan kay la; tout moun anba tonnèl, kare (kage) chèz yo ap pran ti van. Lè moun mouri tou an pwovens, yo monte tonnèl pafwa. Se anba tonnèl la moun ap jwe zo, domino, bwè gwòg, bay istwa pandan veye a. Apre nevyèm (nevèn), yo kraze tonnèl la. Yo fè tonnèl tou pou rezen ak joumou donnen. Rezen ak joumou renmen detire, dodomeya kò yo. Gen flè ki renmen blayi kò yo sou tonnèl tou.

Yo toujou di pye kokoye se bwa ki rale loray. Donk, lè loray ap gwonde pa rete anba pye kokoye.

Pwovèb : Ou pa janm konn kot dlo pase li antre nan kokoye .

Kilti : Yo fè pepinyè kokoye pou al plante lòt kote.
 

Nègès ki fè bote rivaj mwen yo

Pa gen konparezon ak bèl fèy ou
Byenke palmis ap taye banda l tou
Ou fè bote Lanmè Karayib la
Ou fè bote rivay mwen yo
Fèy ou yo bèl,
Yo gen yon koulè dore
Pafwa ou panche
Yon jan pou m manyen cheve w,
Pou m jwe ak krenyè w
Nègès bèl kreyè,
M renmen koupe cheve w
Pou sèvi m parasòl
Fèy tòl
Pa ka wè la.
Lè m bwè dlo w,
Li rafrechi kè m,
Li koupe swaf mwen.
Anba tonnèl mwen,
Ou batay ak solèy la pou mwen
Pou l pa frape m.

O kokoye!
M ta koupe w
Chak jou pou m manje
Nannan w,
Pou desann chalè m
Pou rafrechi kè m.
M ta graje w
Chak jou pou m souse w,
Prije w
Pou ti kremas mwen,

Pye kokoye, bèl nègès k ap taye banda l
Lè van ap vante pou l fè palmis fè jalouzi.
Nègès chich, nègès ki p ap bay konsa konsa
Men se pran pou pran
Poutèt sa, m pral monte sou ou,
M ap degrape w
Koupe w
Epi m manje nannan w.

Pye Palmis
Armoirie d'Haïti

Menmsi Ayisyen pa konn tout pyebwa ki gen Ayiti, men yo tout wè yon pye palmis sou lajan peyi a ak sou drapo bikolò a. Anpil fwa lè y ap fè paryaj Ayiti, yo pran yon senk kòb voye l anlè. Gen moun ki parye sou tonton , genyen ki parye sou palmis . Nan drapo ble e wouj Desalin lan, nou wè yon pye palmis kanpe tou drèt kou Lakrètapyewo. Palmis se yon bwa ki reprezante libète pou nou. Pa gen pyebwa ki ka fè konpetisyon ak palmis nan wotè. Palmis se yon bwa ki renmen libète l. Li toujou pou kò l. Li domine peyizaj la. Anpil zwazo poze sou palmis oubyen pye palmis pou manje grenn palmis. Anpil ranmye renmen manje grenn palmis; donk, anpil fwa yo poze sou pye palmis pou manje grenn nan. Gen anpil zwazo ki renmen fè nich yo nan pye palmis. Gen moun ki panse bèt yo pa gen lespri. Poukisa yon zwazo al fè nich li nan yon pye palmis? Mwen ta di pou plis sekirite paske palmis se yon bwa ki wo. Se pa yon pyebwa moun pral monte fasil pou deniche nich yo. Palmis gen fèy long ki ta vle sanble ak fèy kokoye men fèy sa yo pa dore, yo gen koulè ble. Palmis se fanmi ak pye kokoye, menm jan pye labapen se fanmi ak pye veritab.

Nouriti : Yo manje chou palmis. Li bon anpil kòm legim. Se pa yon bagay ou jwenn souvan.

Itilizasyon : Yo koupe palmis pou fè planch pou klise kay an pwovens. Palmis se yon gwo pyebwa; li gen gwo twon, diferan de pye kokoye. Se youn nan rezon ki fè yo pa monte l souvan. Lòt rezon an sèke li pa bay fri pou manje. Palmis bay bèl tach. Ou poko janm kouche sou yon tach frèch? Lè chalè, moun konn kouche sou tach pou frechè. Lè tach la mi, li sot tonbe pou kò l. Gen kote an pwovens moun itilize tach pou kouvri kounouk yo. Yo konn bare kounouk ak li pou pwoteje l kont van ak lapli. Yo konn pyese twou kay pay ki koule ak li. Yo bay kochon grenn palmis la manje tou.

Dimanch ramo se yon dimanch kote anpil katolik achte branch ramo. Yo mare l nan ponyèt yo oubyen yo fè ti goumèt ak li. Se yon senbòl an souvni Jezikri lè l te antre triyonfalman nan vil Jerizalèm yon semèn avan l mouri. Ou konn kote ramo soti? Se ti fèy ki fè pati kè palmis la oubyen flèch palmis la ki pwente ap gade lesyèl. Moun koupe palmis la avan dimanch ramo pou kapab itilize oubyen vann ti fèy espesyal sa yo avan dimanch ramo. Se nan epòk sa a moun jwenn chou palmis la pi fasil pou manje.

Kilti : Yo fè pepinyè ak grenn palmis pou al plante lòt kote. Men pifò pye palmis Ayiti yo se nan bouch zwazo grenn yo sot tonbe epi yo leve. Donk zwazo yo fè anpil bagay nou pa fè.
 

Pyebwa libète

Palmis, mwen konnen poukisa
Ou fyè konsa
Ou se senbòl libète
Se sa k fè ou toujou nan tire pye
Ak pye kokoye
Palmis, tout lòt pyebwa yo konnen ou
Kòm bwapiwo,
Grennpwonmennen
Ou wè tout bagay
Ou konn tout sa k ap pase.
Mwen renmen parye sou ou
Mwen pa renmen parye sou tonton
Anpil se magouyè
Dyòl bòkyè
Malveyan
Grandan
Gouloupya.
Yo pa t goumen pou libète
Men ou te kanpe dyanm sou tè Desalin ak Tousen
Depi anvan 1804,
Palmis, ou kanpe drèt kou Lakrètapyewo
Ap fikse lesyèl.
Ou kanpe drèt tankou Chalmayperal
Ou fè m sonje
Ewo nou yo
Lè m gade w,
M ta renmen tout Ayisyen
Fyè tankou w,
Lib tankou w
Menm jan ou gen libète ou pami lòt pyebwa yo
M ap parye sou ou
M p ap parye sou tonton
Tonton ka blofe m
Mwen pi fè branch ou yo konfyans
Menm jan zwazo yo fè yo konfyans
Pou pa deniche yo.
 

Pye kayimit
Ou wè yon pye kayimit deja? Se yon pyebwa ki gen fèy koulè bwonz oubyen vyolèt. Pye kayimit se yon pyebwa ki chich anpil. Li pa tonbe menm jan ak mango. Menm lè kayimit mi li p ap tonbe. Li pito rete seche nan branch li. Se yon chichadò menm jan ak kokoye. Ou monte pye kayimit pou keyi kayimit. Lè yo vèt, yo gen yon gonm ladan, yon sòt lèt menm koulè ak lèt labapen oswa veritab. Li gen gou rak. Lè l mi, gen yon ti gonm ki ka kole nan moustach moun. Kayimit vyolèt, se kayimit ki pi popilè Ayiti. Se pa yon fri ki di lè l mi. Ou annik peze l epi nannan l ouvè; li bay yon ji ki dous. Kayimit mawon, kòm non an endike, se pa yon kayimit w ap jwenn souvan menm jan ak vyolèt la. W ap jwenn kayimit mawon nan bwa, nan mòn. Ranmye se yon zwazo ki renmen grenn kayimit. Anpil fwa ou wè yo sou pye kayimit, anba pye kayimit dèyè grenn.

Pwovèb : Mizè fè chen monte kayimit .
 

Fanm marabou jansiv vyolèt

Cheve ou fè lonbray pou mwen.
Bèl ranmye
Koulè dore
Je chandèl
Vin poze sou bra ou yo
Pou chache lavi.
Bèl marabou,
Se ou menm ki te prete
Wa Kristòf parasol ou
Pou l pare solèy,
Pou l te chita pran repo
Lè enkyetid te anvayi kè l.
Marabou bèl po
Po vlou
Po fen
Ou pa tonbe pou okenn nèg
Ki damou
Tèlman ou konnen w bèl
Tèlman ou gen ògèy
Men malgre tou,
Ou fè bote lakou
Kòm fanm marabou.
Lè van ap vante,
Kè ou pa sote
Ou kanpe dyanm
Paske ou konnen ou p ap tonbe.
 

Pye sapoti
Ou pa janm wè yon pye sapoti ? Lè m ap pale de dousè fri yo, mwen pa ta renmen di se sapoti ki pi dous nan tout. Lòt fri ta fè twòp jalouzi. Men kanta dous, sapoti dous tout bon. Mwen pa konn sa chovsouri yo panse. Sapoti pa yon fri ki onnèt menm jan ak kèk lòt fri. Fòk ou fè efò pou keyi l. Pou keyi l tou, sa pa fasil. Pafwa, fwomi ap monte desann paske anpil fwa yo gen nich yo anlè a; fèy yo toufe e pafwa gen bonjan nich gèp nan fèy yo ki ka bobo yon nèg. Santi bon koute chè , donk ou pa jwenn sapoti atè menm jan ak mango. Se pa yon fri ki gwo; li pi piti ke kayimit, li won. Anpil fwa, yo keyi sapoti, yo mete yo toufe pou ka vin mi. Yo gen po fen, yon po jòn, yon sant agreyab epi se koupe dwèt. Li fasil pou kale yo ak kouto.
 

Sapoti ou dous

Se pa lwanj m ap fè pou ou
Pou pa vin ògeye
Men ou dous anpil
Malgre ou chich.
Mwen p ap kite lòt fri tande sa
Pou evite jalouzi.
Kit ou Dikini
Kit ou Jakmèl,
Se menm manmèl
Menm dousè
Menmman
Parèyman.
Mwen pa bezwen
Konnen
Si ou te soti Jamayik
Oubyen Ziltik
Yon sèl bagay
M wè w tout kote Ayiti
M ta mòde w,
Tranche w
Woule w nan men m
Anvan m manje w.
 

Pye kachiman
Annona squamosa
Kachiman kanèl. Photo F. Palli
Ou wè yon pye kachiman deja? Se pa yon fri ki tèlman popilè Ayiti menm jan ak mango. Se yon fri won prèske menm gwosè ak kayimit. Yo konn keyi yo mi sou pye. Yo konn toufe yo tou pou vin mi. Gen yon tip kachiman ki rele kachiman tyèbèk . Kisa ki fè yo parèt yon ti jan diferan de kachiman regilye yo? Kachiman tyèbèk gen yon seri ti boul oval sou li. Lè l mi, ou gendwa rache chak ti boul sa yo pou manje jiskaske ou jwenn nannan an. Kachiman tyèbèk gen yon koulè gri epi pwent ti boul yo kòmanse vin nwa lè l ap mi. Kachiman regilye vin woz tankou yon flanman woz lè l mi. Yo fè ji pou bwè ak kachiman.

Se yon bwa ou jwenn pa aza. Timoun Ayiti ak elèv lekòl se fouyapòt nan bwa. Donk, li fasil pou yon timoun konnen kote ki gen yon pye kachiman nan zòn lan.

Desè : Yo gendwa manje kachiman ak kiyè, men se yon pwoblèm pou moun timad ak moun afre fè nan sosyete paske tanzantan fò ou ap krache grenn lan .

Kilti : Bon, pa gen reyèlman yon kilti kachiman menm jan gen yon lòt kèk fri. Yo kapab fè pepinyè ak grenn yo pou al plante lòt kote.

Itilizasyon : Moun ki fè remèd fèy konn enpòtans fèy kachiman. Li bon pou foulay. Lè yon moun foule nan pye, yo konn bouyi fèy kachiman mare sou li ak mayi moulen cho pou dezanfle l.
 

Lè m monte yon pye kachiman

Pye kachiman se pa yon bwa
M monte fasil
Paske m pa wè l fasil
Men m kirye de tout pyebwa
Pou m wè sa k la
Lè m jwenn yon pye kachiman
Pa aza
Fò m gade sa k ladan
M bezwen konnen si se kachiman tyèbèk
Si se lachin
Menmsi m pa jwenn kachiman
M p ap fache
Petèt m ka jwenn kèk nich
Pou m deniche:
Nich kit
Nich toutrèl
Nich madansara
Eksetera era…
Lè yon bouk kabrit kouri dèyè m,
Pou pye kachiman
Ka sove m
Se sou li m monte
Pou m al kache
Jouktan kabrit la ale.
Lè m tonbe sou pye m
Oubyen lè m foule pye m,
M ap monte yon pye kachiman
Pou m degrape fèy mare sou li
Pou defoule l.
Pye kachiman
Se pa yon bwa
M monte souvan.
 

Pye kakawo
Kakawo
Pye kakawo. Photo ©Barbadine
Pye kakawo renmen frechè. Se yon ti pyebwa ki renmen konpay. Li renmen lòt pyebwa prete l parasòl yo pou l ka pare solèy, pou van pa anmègde l. Petèt se paske l piti a. Pye kakawo se yon bèl ti pyebwa, fèy li byen soup, byen laj. Pandan premye ane a, li fleri; lòt ane, li kòmanse pote fri. Grenn kakawo a fèmen nan yon sòt kapsil. Lè kakawo a bon, yo mete l nan solèy pou l seche. Apre l fin seche, yo ka vann li nan mache, vann li ak espekilatè menm jan ak kafe. Se yon danre ki bay kòb. Lewogàn se youn nan rejyon Ayiti kote yo te konn kiltive l lontan men ak gwo pwoblèm agrikilti, kilti kakawo vin neglije.

Eske Ayiti reyèlman bezwen yon akademi kreyòl?

Emmanuel W. VEDRINE

(Haiti en Marche, Vol. XXIII #43. Nov. 2009)

«Pou poze baz yon akademi kreyòl ayisyen: kèk konsèy pratik» se yon atik Tontongi (Eddy TOUSSAINT) pibliye nan revi Tanbou (otòn 2009). Avan m al pi lwen nan kritik sa a, kòm ekriven kreyolofòn ki familye ak «reyalite Ayiti», yon sijè mwen ekri sou li deja nan zèv literè m yo, m ap di Tontongi se youn nan otè ayisyen k ap viv nan vil Boston, ki gen anviwon yon ka syèk depi l ap eseye fè yon travay «konsyantizasyon» ak plim li pou eseye reveye milye entelektyèl ayisyen an nan dyaspora a kou nan manman peyi a, Ayiti.

Avan n antre nan plis detay, n ap di li enpòtan pou salye efò kèk piyonye ayisyen nan domèn «Etid Kreyòl» ki ouvri baryè a pou plizyè moun ki pral fè rechèch nan domèn lan pi devan. Konsa, nou pa ka bliye: (filològ) Jule FAINE, (lengwis) Suzanne COMHAIRE-SYLVAIN (otè ki premye ekri sou «deskripsyon lang nan»), Charles-Fernand PRESSOIR (kreyatè òtograf ki itilize ant 1945 e 1980), Carrié PAULTRE (fondatè Boukan, jounal kreyòl).

N ap di, wi li enpòtan pou (ekriven, chèrchè, lengwis, otè) ayisyen ekri gramè, diksyonè, roman, liv  (tout kalite) nan pwòp lang matènèl yo (kreyòl) si yo gen posiblite fè sa, men nou pa kwè fò nou ta rete tann jis nou tounen pwatann «swadizan konesè» k ap pale de kreyòl (an fransè) pou vin fè sa. Prèv la sèke (prèske) tout lengwis ayisyen (alesepsyon Yves DEJEAN1, ak kèk ti grenn ankò) pa ekri an kreyòl pou ta pwomouvwa lang sa a. Piblik ayisyen an poko li travay yo.

Malgre non Pradel POMPILUS pa yon non enkoni nan milye entelektyèl ayisyen e nan rechèch sou kreyòl Ayisyen2, men li te gen anpil opòtinite pou l ta pwodui plis sou kreyòl (e pi presizeman, an kreyòl tou) aprè tèz doktora l («La langue française en Haiti») li prezante Université Sorbonne, kote l enkli yon bon valè leksik kreyòl ki kolekte e analize) ak yon «tèz konplemantè» li prezante ki gen pou tit : «Lexique créole-français»3 (1958). Kòm se fransè ki te «lang ofisyèl» Ayiti alepòk Pompilus t ap anseye, donk li ta prezante konferans li yo nan lang ofisyèl la pou kontinye leve banyè lang fransè a byen wo nan ansyen koloni Lafrans lan, yon bagay ki plè yon «elit tilititi» kote plizyè nan manm li ta itilize «lang achte» a pou distanse yo de «mas pèp la».

N ap di tou, nou pa gen anyen kont lang fransè a Ayiti, men nou ta kont fason yon seri swadizan «entelekyèl» ak lòt moun te konn itilize l pou imilye majorite Ayisyen ki, jis jounen jodiya, poko janm pale l (pase yo pa gen mwayen al lekòl pou ta aprann lang sa a).

N ap di bravo pou Yves DEJEAN (yon lengwis, edikatè, ansyen pè ayisyen konsyan, ki monte desann nan tout rakwen Ayiti, ki viv «reyalite pèp ayisyen», epi ki pran konsyans e ki pran plim li tou pou te tradui e pwodui kèk zouti ki ta ede ak pwojè alfabetizasyon, ki jis jounen jodiya, poko tounen reyalite tout bon (atravè peyi a).

Bravo tou pou defen Paul DEJEAN (frè l) ki pataje menm konsyans sa a, e ki pa t annik kwoke diplòm li pran Sorbonne (nan filozofi ak relijyon) nan panno lakay li, men ki te eseye bay konkou li te ka bay pou pouse lang kreyòl la ansanm ak Yves.

Bravo pou kèk lòt pè, relijye, e layik ki t ap pote konkou pa yo tou jan yo te kapab. Bravo pou kèk manm Sosyete Koukouy (Jan Mapou, doktè Ernst MIRVILLE, elt.) ki pran prizon sou Duvalier poutèt yo t ap pwomouvwa lang ak kilti kreyòl la nan ane 60 yo e ki kontinye pi rèd jodiya nan pwomouvwa lang Desalin nan. Bravo pou jounal Bon Nouvèl, sèl mansyèl kreyòl ki kenbe kinalaganach depi 1967. Bravo pou Educa Vision (ak fondatè l Féquière VILSAINT, Maude HEURTELOU) ki pi gwo mezondedisyon ayisyen Ozetazini k ap pibliye yon dividal liv an kreyòl, sou kreyòl ak lòt zouti ekriven, chèrchè bezwen. Bravo pou travay enfatigab Kesler BREZAULT (Brezo) nan Monreyal k ap ede nan pwomosyon nan piblikasyon zèv kreyòl depi plizyè ane.

Nou pa ka bliye efò Kaptenn Koukouwouj (Michel-Ange HYPPOLITE) nan Otawa ki montre devouman l nan pwomouvwa lang kreyòl la (atravè liv lekòl l ap pwodui, patisipasyon l sou entènèt la nan pajwèb kreyol.org, ak kritik l ap ekri tanzantan sou zèv kreyòl nan jounal Haiti en Marche). Bravo pou jounalis Carl FOMBRUN nan Miyami ki bay kreyòl la plas li merite nan laprès dyaspora a. Bravo pou devouman Guy S. Antoine ki pami piyonye ki eseye blayi kreyòl la sou entènèt la atravè pajwèb li, windowsonhaiti.com. Bravo pou devouman Pwofesè Marc PROU (ki fonde premye Enstiti Kreyòl nan University of Massachusetts-Boston (sa gen yon ventèn ane), e k ap ede lòt inivèsite nan zòn Nouvèl Angletè (kouwè Brown University), mete sou pye pwogram ki an rapò ak lang e kilti ayisyen.

Nou pa ka bliye wèbmastè (potomitan.info), Francesca PALLI, ki depi kèk ane, konsantre tout enèji l nan ede (ekriven, chèrchè, atis peyi kreyolofòn yo) mete sou entènèt la (atravè pajwèb Potomitan.info) yon dividal dokiman pou fasilite rechèch sou lang ak kilti kreyòl yo. Nou pa bliye efò Pierre-Roland BAIN (Monreyal) prezidan KEPKAA (Komite Entènasyonal pou Pwomosyon Kreyòl ak Alfabetizasyon) ke l ede fonde, kote gwoup sa a konsakre tout mwa oktòb la (Mois du créole à Montréal) pou selebre lang ak kilti kreyòl. E bravo pou tout sa yo k ap fè efò nan dyaspora a kou anndan Ayiti pou eseye bay lang kreyòl la plas li merite nan sosyete a.

N ap di li enpòtan pou gen «tradiksyon» (ki ka kouvri plizyè volè, enkli «zèv klasik» yo). Tradiksyon ka ede nan devlopman yon lang (si n ap gade kijan Fransè yo te tradui zèv kle ki te egziste an laten ak grèk, kote y adapte e remanye anpil ladan yo pou anrichi lang fransè a). Wi, tradiksyon enpòtan pou ede evolisyon lang kreyòl la, e pou anrichi l ak dokiman literè sou tout fòm. Nou dwe ankouraje sa.

Konsènan «Pri Akademi Kreyòl Ayisyen» Tontongi mansyone,  ki ta ka desène chak ane oubyen chak 2 ane pou zèv entelektyèl, n ap di bon, pa gen pwoblèm pou ta kreye youn. Men lè n konnen kijan koze «magouy» la egziste nan tout nivo Ayiti, lè n konnen zafè «moun pa», koze «kilès ou ye», ki «siyati ou» elt., n ap di pito: ann ankouraje moun pwodui an kreyòl sou tout fòm, e nan tout domèn (ou disiplin) pase gen moun yo konn bay yon pri yo pa merite. E koze «pri» konn yon koze tèt chaje, jalouzi, dekourajman. Jean-Paul SARTRE, filozòf e ekriven fransè, te fè yon bèl jès lè l te sentre ren l pou rejte Pri Nobèl Akademi Lasyèd te ba li pou literati.

Nan atik Tontongi a, li sijere «Prix Yves DEJEAN», malgre misye vivan toujou (an 2009), men pou nou ki familye ak travay li, devouman l, rèv li pou ta wè kreyòl antre danble nan edikasyon Ayiti, n ap di non Yves Dejean trè enpòtan pou n ta mansyone nan tout vrè travay ki ta gen pou wè ak kreyòl. An menm tan tou, nou pa ka bliye yon dal lòt moun (ayisyen kou etranje) avan Dejean ki te fè kèk efò pou leve banyè kreyòl la. Tontongi pa bliye mansyone non Felix MORISSEAU-LEROY, youn nan piyonye (pami premye ekriven) ayisyen ki pwodui yon literati nan lang natifnatal la, e yon ekvriven anpil kritik ayisyen ta bay non jwèt «dwayen literati kreyòl la». Tontongi panse fò ta gen yon pri ki pote non gran ekriven sa a.

«Akademi» an jeneral pa fè yon lang vanse, okontrè li ka koze reta nan evolisyon l si n ap pran an konsiderasyon «politik lengwistik» yon akademi ka genyen dèyè tèt li, tout pale anpil ki pou fèt kote n ka enkli «dezakò» ant manm menm akademi an, e entelektyèl ayisyen non sèlman pa leve nan yon kilti ki valorize «travay an gwoup» men tou, posiblite pou gen chire pit antre yo trè wo, epi derespekte youn lòt, kote anpil fwa yo ka kite emosyon pote y ale.

Ameriken pa janm pale oubyen met anfaz sou yon «akademi lang anglè» isit, Ozetazini, gen sa yo rele Publishing House ou «mezon piblikasyon» an kreyòl, gen Academy of science ou «akamemi syans», an kreyòl, elt. Gran mezondedisyon ameriken k ap pwoudui bon jan diksyonè, leksik, gramè (tanzantan) ki sèvi kòm zouti «referans», «estanda» pou moun k ap ekri anglè (pase pa bliye, gen yon «anglè estanda» (yon fòm fòmèl ke tout moun suiv nan dokiman k ap ekri ou pwodui ke tout moun pral li). Yo pa rejte nonplis fòm «familye», «espresyon idyomatik» (ki ka fè pati de «langaj popilè» tout moun esprime yo ladan avèk «slang» men toujou gen «kontèks» kote youn ka prime (domine) sou lòt oubyen pou fè yon ide pase nan yon langaj konpreyansib.

Vrè «laboratwa» lang, se pèp la (sa y ap pale chak jou, nouvo mo ou mo nouvo y ap kreye ou itilize, kote mo sa yo pase aladous nan anviwonnman nan. Eske nou te konnen «Kwabosal» se pi gwo laboratwa lengwistik ki egziste Ayiti? Anpil nan nou ka ri sa, men se la yon dal nouvo mo ou mo nouvo kreye epi pase aladous nan popilasyon an avan y al jwenn jounalis. Anpil fwa, jounalis jis rapòte yo nan entèvyou yo fè ak machann, ou ak moun nan lari. Nou ta sezi tande mo anglè ki (antre) nan kreyòl si n al fè yon rechèch Pòtoprens jounen jodiya.

Yon akademi kreyòl ta rete plis nan fè tilititi, filozofe, pale anpil (si y ap asepte tèl mo, espresyon ou pa … patati patata …) epi pandanstan, mas pèp la gen tan itilize mo sa a ou espresyon sa a lontan pou l esprime yon «konsèp kèlkonk».

Mwen raple m mo anglè «e-mail», kijan Academie Française t ap pale anpil de li (an 1997), si yo dwe asepte l ou pa (paske se yon mo anglè) epi menm mo sa a te gen tan nan bouch tout ti Fransè («J’ai reçu son e-mail», etc.). Kanadyen fransè ki bon nan envante mo, te gen tan envante «courriel» (courrier electronique) lontan ki kreyolize  «kouryèl» (tèm kout pou «kourye elektwonik» ki sinonim imel (ki kreyolize atravè konvèsasyon Ayisyen (k ap viv Etazini, Kanada).

Yon «akademi kreyòl Ayiti» pa ta janm rive fèt fasil nonplis paske lè n konn leta ayisyen poko reyèlman montre enterè nan anyen ki ta an rapò ak edikasyon e pwomosyon lakilti. Yon bèl egzanp nou ka pran se lè nou voye je n sou pajwèb Anbasad Ayiti nan Wachington pou gen yon ide nan ki lang dokiman yo ye. Donk sa ban nou deja yon reflè de reyalite lengwitik la Ayiti (an tèm «iresponsablite leta»). Bagay yo klè kou jou: nou pa bezwen nan voye wòch kache men. Tout blofè ayisyen ki pran yon doktora nan «Syans pa konn fè anyen» oubyen nan «Syans grate santi» nan peyi blan t ap vin kale kò yo, ranse sou kreyòl an fransè. Men yo pa t ap vin chita ansanm ak entansyon pou:

Bay ide pou ekri liv, pwodui materyèl lekòl, materyèl pou  alfabetize «gwo pèp la» nan lang manman l, pwodui tout sòt materyèl pou ta gen «yon pwogram bileng solid» ki respekte itilizasyon toude lang yo.
 
Yo pa ta pral andeyò nan pwovens, nan mòn yo pou ede nan alfabetize rès pèp ki poko janm gen mwayen al lekòl, ki pa gen aksè a dokiman pou li nan oken lang, ki prè pou bay pitit li kòm restavèk lè yo pa gen oken mwayen ede ti inosan sa yo.
 
Yo pa ta pral bay ide kijan pou kreye «sant resous» (ti bibliyotèk nan tout lekòl, nan tout kominote) pou ekipe yo ak dokiman dekwa pou ede timoun lekòl.
 
Yo t ap kontinye ranse sou kreyòl (an fransè), san aprann teknik pou pwodui tèks an kreyòl, san pwodui oken dokiman kreyòl pou ta mete gratis ti cheri sou entènèt la dekwa pou tout kote Ayiti, pou tout lekòl Ayiti ta gen aksè li yo gratis epi enprime yo pou mete nan ti bibliyotèk.
 
Yo ta pi enterese nan «bidjè» yon tèl «enstitisyon pote non» oubyen yon «enstitisyon gato gèp» (ki pa ka fè siwo), «yon enstitisyon zonbi»   (pa egz., konbyen milyon dola vèt akademi sa a ta bezwen, konbyen milye dola vèt yo ta touche kòm «espesyalis nan syans grate santi» ou «espesyalis nan syans pa konn fè anyen».
 
Yo pa ta enterese konnen kijan Pwof. Albert VALDMAN  (Fransè dorijin) mete sou pye pi gwo Enstiti Kreyòl nan Indiana University4, Etazini (k ap fonksyone depi kòmansman ane 60 yo), kote yo premye anseye kreyòl ayisyen nan inivèsite (epi lang sa a, yo poko janm anseye l a nan swadizan «Inivèsite Ayiti» jis jounen jodiya), ki la pi rèd ap fonksyone jounen jodiya e gras a dokiman ki ladan mwen revize, sa ede m rive mete sou pye pi gwo bibliyografi sou sa k pibliye sou kreyòl ayisyen (An Annotated Bibliography On Haitian Creole: a review of publications from colonial times to 2000). Poudi yo ta enterese nan devouman Pwof. Bryant FREEMAN, ki mete sou pye Kansas Institute of Haitian Studies nan Kansas University e k ap feraye tou nan piblikasyon gwo diksyonè pou pwomouvwa kreyòl Ayisyen?
 
Poudi yo ta enterese nan istwa (ansyen) Centre d'Etudes Créoles de l'Université de Provence (Aix-Marseille I) ke gran kreyolis fransè, Robert CHAUDENSON fonde? Kolaborasyon etwat defen Guy Hazaël-Massieux (lengwis gwadloupeyen) ak Marie-Christine HAZAEL-MASSIEUX (lengwis, fransèz) pote, fè sant sa a mache (kote Marie-Christine te jwe tou, wòl redaktris an chèf  Revue Etudes Créoles R. CHAUDENSON fonde, prezide epi anime pandan 30 ane Comité Internnational d'Etudes Créoles).
 
Poudi yo ta enterese klike sou pajwèb potomitan.info pou wè travay Prof. Jean BERNABE (lengwis matinikè) ak ekip li a: «GEREC» mete sou entènèt la pou pwomouvwa kreyòl ti Zantiy yo, pou te jwenn plas yo tou nan «CAPES» la, epi pou Ministè Edikasyon peyi Lafrans te rive rekonèt yon Capes créole (menm jan sa fèt pou tout lòt lang y ap anseye nan segondè an Frans)? Poudi yo ta enterese voye yon koudèy sou zèv estraòdinè pwofesè Raphaël CONFIANT (ekriven matiniken, koni o nivo entènasyonal) ki pwodui an fransè kou an kreyòl yon dividal tèks?
 
Poudi yo ta enterese gade pi gwo bazdone kreyòl E. W. Vedrine Creole Project blayi sou entènèt la gratis ti cheri (depi 1998), edite l tanzantan dekwa pou ede ekri atik, diksyonè, gramè, liv, rechèch an kreyòl trapde, pou ede jwenn referans, e pou ede ak rechèch lengwistik konpitasyonèl sou lang kreyòl la (lè n konn enpòtans sa genyen ak teknoloji jounen jodiya).
 
Poudi yo ta enterese konnen efò kèk gran inivèsite nan lemonn fè e kontinye ap fè pou estoke yon kokenn bazdone referans sou lang kreyòl nan lemonn dekwa pou ede elèv nan inivèsite sa yo k ap fè rechèch sou lang kreyòl yo (pami yo, Stockholm University nan peyi Lasyèd)? Pandanstan, Inivèsite Ayiti poko menm gen yon pajwèb sou kreyòl, alevwa yon «sant resous» kòrèk ki ekipe ak dokiman sou kreyòl e an kreyòl pou ede elèv k ap etidye lengwistik (depi anviwon 40 ane).
«Potansyèl wòl inivèsite» se yon lòt pwen Tontongi touche nan atik li a, men youn ki toujou an rapò ak yon «akademi kreyòl» kote l refere a sa kèk lòt moun di: «… pwofesè Deshommes souliye ‘yo rekonèt kreyòl la [jodia] kou lang e objè ansèyman depi Refòm Bernard la; ensèyman siperyè mete kò l nan bagay la avèk kreyasyon Faculté de Linguistique Appliquée [Fakilte Lengwistik Aplike] nan sen Inivèsite Deta Dayiti».

Men kesyon nou ka poze Tontongi se: Ki inivèsite? Kisa Fakilte Lengwistik Aplike (FLA) reyèlman pwodui (apre plis pase 30 ane egzistans li kote jounen jodiya li poko menm gen yon pajwèb fonksyonèl, yon bagay ki pi senp pou estoke dokiman rechèch, pou bay moun k ap fè rechèch aksè jwenn referans trapde) e pou ede nan devlopman lang kreyòl la? Nou remake Tontongi rate enfòmasyon sansib sa a ki yon engredyan enpòtan nan «reyalite Ayiti» n ap pale a.

Si n ap pale de «inivète nan peyi d Ayiti», fò n serye sou sa. Sa poko egziste vrèman vre. Si n di sa egziste, donk fò n ta al gade «wòl li», fò n ta al reli kèk filozòf kouwè Ortega y Gasset sou «La mission de l’université». Wi, gen kèk Ayisyen konsyan ki ta renmen wè yon «vrè inivèsite Ayiti». Mwen pa konnen si m ap gen tan wè youn avan m fèmen jè m sou tè sa a, men se rèv mwen pou m ta wè youn tout bon. Wi se rèv mwen pou m ta wè youn k ap pibliye revi syantifik chak 3 mwa, chak 6 mwa … (nan tout domèn).

Se rèv mwen pou ta wè youn ki gen yon bibliyotèk tankou nenpòt inivèsite aletranje ki rele «inivèsite». Wi, youn ki gen yon bibliyotèk tankou bibliyotèk UNAM (Universidad Nacional Autonoma de México) kote mwen te gen chans vizite pandan pakou rechèch mwen nan peyi Meksik. Wi, mwen ta renmen wè yon bibliyotèk ki gen tout referans ak òdinatè (konpwoutè) pou lokalize materyèl e pou estoke materyèl rechèch. Wi, yon inivèsite k ap pibliye liv ak atik syantifik pwofesè tanzantan, yon inivèsite kote gen pwofesè ki rele pwofesè tout bon vre (pa chalatan blofè k ap grate santi, ki pa konn kijan yo ekri yon atik, kijan yo pwodui yon rechèch).

Wi, yon inivèsite kote lè elèv la diplome yo rekonèt kalifikasyon lisans li an nan nenpòt inivèsite aletranje. Wi, yon inivèsite ki gen laboratwa (nan prèske tout domèn) pou elèv fè esperimantasyon nan branch espesyalite yo dekwa pou yo pa bat pakè pou tout bagay men konprann sa y ap fè a. Jan mwen ta renmen wè yon inivèsite konsa Ayiti Cheri avan m ale nan peyi San Chapo!

Sou «Potansyèl wòl leta», Tontongi di: «Wòl desizif leta ap endispansab nan batisman yon Akademi Nasyonal Ayisyen ki djanm, ki gen vrèman yon karaktè nasyonal, e ki dispoze pou l itilize resous ak puisans leta pou l tabli e fè respekte règ ak estrikti nesesè pou kenbe misyon Akademi an». Nan ti bout paragraf sa a, Tontongi resi vin ak yon pi bon tèm, «Akademi Nasyonal Ayisyen» men nou pa bezwen fòseman yon «akademi kreyòl». Poudi nou pa gen yon ti ide deja de ‘potansyèl wòl leta asyiyen’ nan 200 ane ki sot pase yo depi Ayiti pran endepandans li? Nan kad sa a, nou wè wòl (majorite) leta Ayiti ta:

Taye banda sou pouvwa, epi fè mannèv matyavèl pou kenbe l nèt ale si l posib (yon filozofi matyavèl (Niccolò Machiavelli: jan w monte w monte epi tou rete).
 
Piye kès leta (san pèdi tan).
 
Vòlè ase lajan pou plizyè jenerasyon epi mete kòb sa a nan peyi etranje (pou Ayiti pa gen aksè a li).
 
Kite pèp la kannannan jan l ye a, pa alfabetize l oubyen betize l pito.
 
Pa kreye lekòl gratis pou «pèp gwo zòtèy la» pase edikasyon mennen revòl (kòm Jean Pierre BOYER fè konnen l te fè inivèsite nan Sendomeng tounen kazèn),
 
Pa bay pèp la zouti pou l travay, pa ede l jwenn mwayen pou l travay tè, ankouraje l priye pou lapli tonbe pandan ke dlo ap gaspiye al nan lanmè yon dal kote Ayiti.
 
Ede peyizan kite Ayiti pou al koupe kann Sendomeng, pou al fè tout vye dyòb la … Tonnè krakra, (majorite) leta ayisyen gen potansyèl sa a!
Nan fen atik la, Tontongi mansyone potansyèl wòl ekriven, atis, filozòf ak syantifik yo …  kote l di: «Natirèlman, pi gwo potomitan yon akademi se ekriven, atis, filozòf ak syantifik k ap pwodui travay nan sen sosyete sivil la e ki ap anrichi lang kreyòl ayisyen an».

Bon, nou ka di: kèk ti grenn ladan yo gen ti kal konsyans toujou (zòt ap pran nòt de sa) pandan majorite ladan yo pa janm fè anyen pou ede lapatri, pandan majorite ladan yo pa janm panse mete sou entènèt la menm yon sèl chapit nan liv yo ekri, pa menm yon sèl papye rechèch yo ekri (an fransè, anglè, panyòl, kreyòl [si yo ka ekri lang sa a ki lang matènèl la]) nan inivèsite pou ta ede elèv oubyen lekòl Ayiti.

Wi, genyen ki gen potansyèl, men potansyèl pou ekri bèl koze an fransè, nan lang anglè ... , bèl disètasyon zewo fot an fransè (kòm Piram ta di), epi yo pa janm panse fè «ti bibliyotèk tèt gridap leta» (bibliothèque nationale d’haiti «an miniskil» ki chita nan rue du centre, Pòtoprens)  kado yon grenn liv pou elèv ta gen aksè li, epo fè ti rechèch.

Finalman, nou panse tout moun ki gen aksè li atik sa, ki yon repons ou reyaksyon a atik Tontongi a sou ‘baz yon akademi kreyòl ayisyen’,va fofile li bay lòt moun. Yo va pran konsyans de reyalite Ayiti ap viv chak jou Bondye mete, epi yo va repanse nan ki mwayen yo menm, yo ka kòmanse mete men nan pat la dekwa pou aprann kreye, aprann pwodui sou tout fòm pou ede nan avansman Ayiti e nan benefis tout pitit li.

ABRAAM DI SÈTASE !
Mesyadam lasosyete, onè respè! Anpil pale anpil fèt chak jou sou pwoblèm Ayiti ki yon gwo liv aritmetik. Si nou kapab pale de yo, sèke yon fason yon lòt, nou chak gen yon nivo lanmou pou peyi natifnatal la byenke anpil nan nou ka poko montre okenn sakrifis pou pwouve lanmou sa a.

Anpil nan nou gen tandans blame zòt tout tan pou tout pwoblèm nou olye nou menm nou aprann pran konsyans de eta nou epi apran pran responsablite nou  an men. Donk li lè li tan pou chak grenn Ayisyen fè yon egzamennkonsyans pou antre nan yo menm lè y ap panse a sous tout pwoblèm Ayiti (ki chita anndan Ayisyen). Konsa, mwen te tonbe sou yon bonjan tèks yon sèten JOPHIMANA (jophimana@aol.com) ekri ki reflete «prizkonsyans» sa a nou bezwen pou fè yon dekabès dekwa pou kapab rive chanje vizaj negatif Ayiti.

Lè w fin li tèks sa a ak tèt poze, èske w pa panse li ta dwe antre kare bare nan korikilòm kou «sivik» an(n) Ayiti? M ap reponn «wi!» paske m panse se depi piti pou n aprann drese yon ti pyebwa si nou pa vle l grandi kwochi. Demèn, li enpòtan pou lekòl Ayiti kòmanse enjekte nan tèt timoun yo bonjan «dòz konsyans» pou prepare yo pou vin bon sitwayen ki ka itil sosyete a demen. Mwen pran plezi tradui tèks anba a an kreyòl pou tout Ayisyen gen aksè konprann li, epi pou pran yon ti moman pou reflechi sou li. (Emmanuel W. Védrine).

Nan istwa Ayiti, istwa pa repete tèt li men pito li an mosyon pèpetyèl. Sot sou Dessalines rive sou Aristide, yo touye pifò nan prezidan nou yo, sa yo bay koudeta, e sa yo pa t janm bay chans fini manda yo san oken pwoblèm. Sa yo ki te gen chans fini, siksesè yo toujou aji kòm yon ènmi ki la pou l pwouve l pi bon, donk dechoukay manchlong travay sa dènye a te fè; peyi a toujou kòmanse a zewo.

Ankò, pwoblèm peyi nou an se pa youn ki politik, pwoblèm nou se AYISYEN. Epitou nou pa gen yon pwoblèm LIDÈ, nou gen yon pwoblèm twòp lidè, nou gen yon pwoblèm fanatik. Nou pa konnen kijan pou suiv avèk pasyans, se poutèt sa apre chak swadizan revolisyon, kaka biznaw (anyen), anyen pa kontinye. Nou konnen kijan pou n reyini an gwoup, men nou manke kapasite pou ini pou n konstwi; sa a se yon woutin ki dwe kraze. Kèk nan nou ki la a tèlman fyè pou enimere depi kilè nou nan konba, e ap konte konbyen revolisyon yo pote anba sentiwon yo, yon bagay ki pa konte pou anyen si n gade rezilta yo. Se ta yon tristès pou m ta rele tèt mwen “revolisyonè” lè m pa gen anyen pou pwouve sa.

Nou toujou ap plenyen de krim Duvalier te komèt kont Ayisyen, mwen vle fè nou sonje ke l pa t ale ni Kiba ni an Dominikani al chèche moun pou fè krim yo, se Ayisyen ki te komèt yo kont Ayisyen. Se frè ki te denonse frè nan menm fanmi an, vwazen ki te touye vwazen pou yon ti lòsyè kòb, swetan pou ta amelyore sitiyasyon yo, pou yon meyè plas nan sosyete a. Li lè li tan pou n sispann blame yon moun pou pwoblèm nou, epitou yon sèl moun pa kapab solisyone tout pwoblèm.

Tout rasin pwoblèm nan makònen ak fason nou leve, apati mantalite destriktif ke n eritye nan men zansèt nou yo. Nou pa t grandi ak yon sans patriyotis, pesonn pa t anseye nou kijan pou n renmen peyi nou. Nou grandi ak yon mantalie ke bagay yo toujou pi bon aletranje. Anpil nan jenerasyon nou leve ak yon sèl bi, kite peyi a  pou ka souse yon pi bon zo, e lè nou pa jwenn li nou pa janm gen kouray retounen (lakay nou).

Bagay yo pral chanje lè n aprann respekte youn lòt. Pwoblèm nou ka parèt difisil pou solisyone men nou ka kòmanse kote n montre respè youn pou lòt; premye pa nou se asepte ide lòt moun, byenke yo ka diferan de ide pa n. Fò n aprann dakò  pou n pa dakò.

Nou tout ki la a konsyan de tout pwoblèm Ayiti genyen, kèk nan nou ap admèt kèk solisyon ladan yo, men pesonn nan nou pral pran inisyativ pou eseye pote yon solisyon).

[HC version: E. W. Vedrine]


Divalye, Aristid: menm kout baton

Emmanuel W. VEDRINE
 
Amber Munger
Palais national au Champs de Mars. Photo Amber Munger © 2001. Source.
Divalye, Aristid, sa se tan pase. Imajine w ta ap kondi sou yon haywe epi w pran nan yon blokis; kisa w ta fè? Mwen kwè patisipan fowòm sa a en tel li jan ase pou reponn kesyon sa a, e menm yon timoun setan ki gentan atenn laj pou rezone ta ban m repons LOJIK la.

Kisa nou, konpatriyòt ayisyen, ka fè KOUNYEYA pou sove chètout nou an, Ayiti? Kisa nou ka fè ansanm pou rejwenn pèl sa a ki pèdi a? Mwen kwè li enpòtan pou «kandida onèt e konpetan yo» (si sa egziste vrèmanvre Ayiti ou nan dyaspora a) pou eseye fè kèk bagay pozitif pou ede Ayiti, eseye fè kèk bagay POZITIF (m ta di) nan sosyete nou an anvan menm y al nan eleksyon. Yon moun pa bezwen yon ELI pou met men nan pat la (sa, se pwoblèm nou – fò nou nan yon pòs politik pou esaye chanje bagay yo). Pouf!. Ayisyen (an majorite) ban m enpresyon y ap fè politik kòmsi se te yon sòt komès pou vin rich trapde ( just pure business , jan yo di l nan lang angle), men yo pa gen okenn vizyon alontèm pou devlopeman peyi a oubyen wè kòman yo kapab ede nan rekonstwi yon sosyete pou demen.

Nou gen ase pwoblèm nan tout sektè yo an(n) Ayiti. Ann panse pito a sa nou kapab fè menm AKOUTÈM, pa egzanp: al bay kèk seminè an(n) Ayiti pou yon semèn/yon mwa ou plis nan domèn nou; ann panse a problèm moun iletre – kisa n ka fè ansanm pou eradike maladi sa a?; kriz jenès nou an ap travèse [pa gen anyen pou yo, men kòman yo pral fyè demen kòm Ayisyen lè majorite nan yo vle kite peyi a?]; ann panse a pwoblèm peyizan nou yo ki pa ka jwenn yon moso tè pou travay e si yo ta gen yon moso, yo konfwonte pwoblèm irigasyon tandiske gen dlo tout kote Ayiti, tandiske nou gen twòp enjenyè pou konstwi baraj. Problèm nou yo anpil si n drese yon lis, men ann panse a sa nou kapab fè ansanm pou manman chètout sa a, AYITI CHERI.

Pa gen pwoblèm si yon moun vle fè politik kòm karyè l, men panse pou fè BON POLITIK. Mwen, sa pa enterese m (politik) kòm karyè; mwen se yon anseyan, ekriven & bouskadò (chèrchè) e mwen santi m byen nan domèn mwen ye a depi plis pase 15 lane. Fò yon moun wè avni peyi a e mwen panse ke chak Ayisyen dwe panse a sa l ka fè pou Ayiti. Fòk chak moun vin ak yon bagay nan rekonstriksyon sa a. DYASPORA ayisyen an sèlman gen ase pouvwa pou ede Ayiti bouje ou menm chanje Ayiti (si vrèmanvre li vle travay sou sa epi mete yon seri estrikti anplas pou fè rèv sa a vin yon reyalite - si bèf te konn fòs li ...).

Donk ann panse a sa nou ka fè ANSANM epi eseye mete de kote (omwen pou yon ti tan) diferans politik nou lè se EDE AYITI.  Tan nou trèzenpòtan e fò n itilize l byen .

KÒMANTÈ:

Védrine monchè, mwen toutafè dakò ak ou ke nou pa bezwen ret tann se eli pou n eli nan yon pòs pou sèvi peyi a. Nou dwe fè sa n kapab e pafwa, lefèt ou ka pa eli pou yon pòs ofisyèl, sa pèmèt pou fè plis toujou pou peyi w. Selon kalifikasyon nou e talan nou, nou kapab sètènman kontribye, otan sa posib pou amelyore bagay yo. Donk kòm ou sijere, li lè li tan pou n sispann plenyen epi jwenn kèk solisyon «pou ede chètout nou, Ayit! i». Sepandan,  byenke kèk bagay ta o pase, nou pa ka iyore yo Védrine; sa ka fè n fè menm erè yo. Donk nou dwe, okontrè, byen analize sa k pase deja epi aprann de yo leson nesesè pou garanti vrè konstriksyon yon lavni sou wout pwogrè ak diyite moun. E dayè sa w wè ki pase, ann pa kite l kontinye domine n ankò jodiya, puiske se sa ki fè n soufri ankò. Nou pa panse iyore yo nèt ale. Pakont, si kèk moun onèt e sensè gen tout kalifikasyon pou sèvi nan kèk kapasite ofisyèl, poukisa yo pa ta ka ranplase yon seri visye e enkonpetan? Kandida onèt e konpetan yo, si yo jwenn opòtinite, y ap fè enstitisyon nou yo mache kòmsadwa epi bagay yo ta mache pi byen lakay nou; èske se pa sa? M salye w patriyotikman. (Jean Hervé Paul)

Tout moun ki kont pwogrè rechèch
kont pwogrè lasyans tou
(Emmanuel W. Védrine)
Si lasyans te fin akouche epi l te toujou rete ap rale, imajine w si n ta gen
aksè a entènèt la jodiya pou fè lide n pase (kwochi ou dwat, negatif ou
pozitif) ak tout anbyans teknolojik n ap benefisye de yo jodiya. Tout moun
ki kont pwogrè rechèch kont pwogrè lasyans tou. Donk, se nan sans sa a
nou gen kèk chèrchè, otè, lengwis (pwogresis) kouwè: Jules FAINE, Pradel
POMPILUS, FRANKETIENNE, Jan MAPOU, Yves DEJEAN, Albert
VALDMAN, L. PELEMAN, Pierre VERNET, Bryant FREEMAN, Jowel
LAGUERRE, Féquière VILSAINT, Maude HEURTELOU, Michel DEGRAFF,
Marilyn MASON, Jeff ALLEN, Dominique FATTIER, Kesler BREZAULT
(Keslèbrezo), ak kèk lòt (men pa anpil) ki t ap e ki ap travay san souf pou
avansman lang nou an. Nan lis sa a genyen k ap envante zouti sofwè pou li
dekwa pou l layite kò l sou entènèt la tankou kèk lòt lang gentan fè deja.
Sa k rete, se jis yon ti pase men lengwis natifnatal kalifye y ap tann pou
wè sa k gen nan makout yo epi vin sèvi ak zouti sa yo kòrèkteman. Gen
ladan yo se etranje e n ap di yo: chapo ba! Nou pa gen lajan pou ta peye yo
pou plizyè santèn èd tan yo pase nan fè rechèch sou lang nou an men nou
ka jis apresye e rekonèt valè travay yo, al fouye yo, ekzanminen yo epi wè
kijan nou ka aplike yo pou lonè / respè kilti nou e nan avantay peyi nou
Ayiti. Teren rechèch la pa yon wout prive men se pito yon granchimen
kote n ka jwenn tout kalite moun men, chak mache ak yon kadans diferan. 

Viv kreyòl!
(Emmanuel W. Védrine)
Yon pèp ki nye lang matènèl li, se yon pèp ki otomatikman nye pwòp
kilti li; donk li pa yon moun vivan, li tankou yon zonbi san nanm
paske lang matènèl la se li ki nanm nou ak san nou. Epi pa bliye tou,
se youn nan gran travay kolon yo te reyalize: aprann pèp kolonize,
pèp ki nan esklavay rayi e rejte pwòp kilti l. Jodiya, nou jwenn
moun ki pale kreyòl (tout kote sou latè) k ap viv toujou ak
mantalite kolonize sa a (kote yo wont pwòp lang ak kilti yo). Anpil
ladan yo swedizan pase lekòl men yo avèg toujou. Nou menm k ap
defann lang kreyòl la tout kote l pale sou latè, se devwa nou pou
nou refè edikasyon kiltirèl moun sa yo (remete nanm sou yo, ba yo
manje sèl), montre yo istwa yo (kote yo soti e kilès yo ye) e se pa
yon travay ki fasil pou dekolonize yon mantalite ki te kolonolize
pandan plizyè santèn ane. pwosesis dekolonizasyon mantal la pa
yon bagay nou ka reyalize rapidman, men enpòtan an fòk travay sa
a fèt.
Nan pwosesis sa a tou, sa pa vle di pou otan fò n rejte lang zòt,
okontrè fò n apran lang ak kilti zòt men fò nou aprann renmen e
konnen pa nou anvan (fen e byen epi pase li bay lòt jenerasyon yo).
Lang kreyòl = «libète» e «revòl» an menm tan
1. Li se yon lang ki libere panse nou, ki soude nou kòm yon sèl pèp,
li pa fòse nou pou n apresye lang kolon yo epi pou n ta rejte pa nou.
Se yon libète san bout (yon libète manch long) pou nou esprime
panse nou, se nan li nou santi nou pi alèz tout jan...
2. Revòl - Se kreyòl la ki fè nou wè klè, anfen se tout yon filozofi
pou montre nou kote nou soti; se yon revòl nan konsyans nou (yon
prizdekonsyans pou nou menm ki gentan dekolonize mantalite
kolonyal nou te genyen anvan an epi aprann apresye tout
engredyan kiltirèl nou) dekwa pou soti nan angrenay kolonyal nou
te pran ladan an.
Viv kreyòl!
Viv tout pèp kreyòl sou latè!
Aba kolonizasyon mantal!
Aba kolonizasyon kiltirèl!
Aba tout fòm kolonizasyon!
(E. W. Védrine) 

Èske yon pwogram miltileng pral solisyone vrè pwoblèm lekòl Ayiti ?
Emmanuel W. VEDRINE

Ecole de Camopi
Ecole de village amérindien, Camopi, Guyane. Source.

Mwen ta di «di ak fè» se de (bagay diferan). Nou DWE, premyèman, solisyone pwoblèm ki an rapò ak kesyon DIGLOSI e BILENGWIS an Ayiti epi itilize fowòm ayisyen sou entènèt la kòm mwayen pou diskite kesyon sa yo. Pou fè sa, yon bonjan plan POLISI LENGWISTIK nes esè pou gouvènman an ta vin avè l (nenpòt lè yon vrè gouvènmen ta monte sou pouvwa).

Ki lang ou panse timoun nan peyi JAPON aprann (li ak ekri) avan yo kòmanse klas 8tyèm (nivo mwayen)? Sètènman, repons lan se JAPONÈ. Yo kòmanse anglè nan 8tyèm (menm jan ak lekòl nan peyi Eskandinav yo byenke pifò elèv nan peyi Ewòp Dinò sa yo gen yon pi bèl metriz lang anglè a si n ap konpare ak elèv japonè, akoz Metodoloji Lengwistik Aplike ki itilize nan peyi sa yo.

Mwen kòmanse aprann espayòl pou kont mwen lè m te gen dizan an Ayiti (kote m te itilize metòd Sans Peine ASSIMIL yo); sa vle di, li t ap yon bèl ide pou paran espoze pitit yo a lòt lang pandan yo trè jèn, epi vwayaje nan lòt peyi ak yo (si l posib e lè l posib). Enterè m nan lang Cervantes la te pi pwofon ke enterè m nan lang Shakespeare la, men apre anviwon prèske 3 deseni (trantan) depi m ap viv Ezetazini epi vwayaje an Ewòp, anglè vin tounen tankou dezyèm lang mwen byenke mwen toujou metrize lang espayòl la.

Nenpòt moun ki gen chans li liv mwen an ki rele Yon koudèy sou pwoblèm lekòl Ayiti pral wè fokis mwen nan esè sa yo pa sou itilizasyon lang nan lekòl Ayiti tankou kèk otè ayisyen komik ta fè sa oubyen kèk entelektyèl sou rejim Duvalier a (kote yo ta rann kreyòl ak fransè responsab pou to alnalfabèt ki grenpe lesyèl nan peyi a olye pou yo ta santre vrè pwoblèm nan ki gen pou wè ak «politik»), kote yo eseye divòse yo de Reyalite Ayisyèn nan men sa k pi enpòtan an, se pito opòtinite pou ti Ayisyen ta genyen pou ale lekòl. Timoun sa yo byen entelijan (si n ap gade kèk nan pèfòmans yo), kèlkeswa lang yo ta vle itilize nan lekòl Ayiti, sa p ap yon gwo pwoblèm pou yo osilontan yo gen opòtinite ale lekòl.

Vrèvanvre, sa nou dwe batay pou li a (pa ak zam) se leve vwa nou pou gen lekòl gratis (enkli materyèl) ak manje. Rechèch demontre ke pifò nan timoun Ayiti k al lekòl pa rive konplete menm sik mwayen an akoz sitiyasyon ekonomik peyi a: pa gen lekòl gratis, paran timoun k ap bat dlo pou fè bè pou voye yo lekòl pa kapab achte liv ak manje pou yo byenke yo fè sakrifis achte omwen yon inifòm, ke l se yon «lavam metam wetam» yo mete sou yo chak jou. LEKÒL GRATIS pa dwe konsidere kòm yon «kado» ke gouvènman ayisyen an ta bay timoun sa yo, men pito se yon pwovizyon ki kouvri anba Konstitisyon 1987 la. Bagay sa yo (dwa legal), yo dwe pale sou yo nan radyo ak televizyon an Ayiti pou edike popilasyon an e nan fason, sa pral eradike maladi ki rele «analfabetis» la.

Si timoun sa yo, an Ayiti jodiya, ap trennen nan lari, antre nan gang, tounen vagabon, dilè dwòg, dwòg adikte ak mandyan, se pa fòt yo men pito fòt gouvènman an ki pa fè travay konstitisyonèl li. Sa se vrè SIVIK (ki pou ta anseye), e nou menm Ayisyen, nou dwe fè yon bagay ak sa, yon fason yon lòt (ann eseye fè travay nou kòm sitwayen, ann eseye aktif nan ede Ayiti ale vè lavan, ann eseye yon aktivis pou yon pi bon Ayiti, renmen Ayiti pa ta dwe sèlman yon pawòl k ap soti nan bouch Ayisyen men ann montre sa pito pa aksyon nou).

Pou retounen a Japon (ki dwe youn nan sous enspirasyon pou Ayisyen ki ta vle wè vrè devlopman fèt Ayiti), nou te ka poze kesyon sa a: Konbyen peyi nan lemomm ki pale JAPONÈ? Repons lan se: YOUN. M ap li kòmantè komik sou kreyòl depi plis pase 30 ane tèlke li se «yon lang izole», vrè radòt ki soti nan bouch «swadizan» Ayisyen save ki rive lwen lekòl. Li si komik pou wè a ki nivo mantalite a kolonize. Kèk menm ale pi lwen toujou pou di «kreyòl pa yon lang»; donk si l pa yon lang, yo pa moun paske chak moun pale yon lang matènèl; nan yon fason, yo mete tèt yon an klasifikasyon omosapyen ki pi ba (pase moun) lefèt ke yo panse konsa. Donk, edikasyon dwe fèt nan tout nivo pou refè mantalite kolonyal la oubyen pou mete vi ak sèl nan brenn ki zonbifye yo. Pakonsekan, lang matènèl la dwe jwe yon gran wòl nan lekòl yo. Epitou, nan peyi devlope yon an lemonn ak nan kèk peyi tyèmond (e.g., USA, Kanada, Lachin, Larisi, Frans, Lasuis (depan de kanton an), Almay, Itali, Japon, Kiba, Meksik, Brezil�), lang natifnatal la se li menm tou ki lang ofisyèl ki itilize lekòl.

Sitiyasyon lang an Ayiti diferan de kèk kèk peyi Afriken kote pa egzanp nan peyi kouwè Kotdivwa, Nijerya, Senegal� (jis pou site kèk) yo pale plis pase 50 lang (ki reprezante diferan gwoup etnik, pakonsekan yo bezwen yon lang nasyonal (ke l se fransè ou anglè) ki an menm tan itilize kòm «La langue véhiculaire et la langue des registres» ki konekte tout moun tou, epi sèvi kòm «lang ofisyèl».

An Giyàn Fransèz (kote m vizite), gen anviwon 11 lang ki pale la; kòm «department d'outre-mer», lang fransè a se li ki lang nasyonal. Nan ka Ayiti, tout Ayisyen pale kreyòl kòm lang natifnatal yo (pa gen pwoblèm menm pou kominike paske se yon gwoup etnik omojèn), donk li dwe jwe tou yon wòl enpòtan nan edikasyon (kòm premye lang) avan metriz nenpòt lòt epi pou montre respè pou kilti ayisyèn nan paske lang, an jeneral, se yon koze ki trè sansib e se youn nan engredyan kiltirèl ke yo dwe manyen ak anpil swen.

Gouvènman Ayisyen dwe kòmanse valorize lang matènèl tout Ayisyen, epi itilize l nan pale kou nan ekri. SIY (tout kote) dwe ni an fransè ni nan kreyòl. Mwen pa t ap gen oken pwoblèm ede ak tradiksyon sa yo GRATIS TI CHERI si yon gwoup Ayisyen ta vle ede nan sans sa a oubyen anbake yo nan fè kèk bagay pozitif ki ta kapab ede nan sans sa a.

Pou moun k ap viv Kanada, gen yon lwa nan pwovens Kebèk ki rele «La Loi 101», ki di li obligatwa pou poste an fransè. Nan ane 70 yo, lè m te kòmanse vizite Kebèk pou premye fwa, tout bagay te BILENG (an fransè kou an anglè), kounyeya tout siy yo an fransè.

Dwe gen tout yon kanpay pou epole �bilengwis' an Ayiti. Ou pa ka janbe de yon premye lang a yon dezyèm epi a yon twazyèm, a yon katriyèm san metrize youn nan sa avan yo (ki ofisyèlman rekonèt nan konstitisyon peyi a); se jis yon konsèy pou lekòl an jeneral men lakay, se ta yon bèl ide si paran te kapab espoze timoun a plis ke youn, e an Ayiti nou konnen deja se sèlman paran ki kapab ki pral gen opòtinite fè sa amwenke gouvènman an panse a pwogram radio ak televizyon kote ta gen televizyon nan tout lari dekwa pou timoun ki pa gen aksè ak sa lakay yo ta gen chans gade kèk pwogram timoun epi mwen gen anpil dout se yon bagay ki pral fèt akoz lajan sa ta koute, e nou ta ka menm mande konbyen tan l ap pran gouvènman ayisyen pou solisyone yon senp pwoblèm elektrisite lè Ayiti te ka itilize enèji solè (24 sou 24), yon bagay ki pa ta koute chè ditou epi ki ta nan avantay tout peyi a. Jiska yon lòt lè ankò, ann kontinye viv nan ILIZYON (an tèm rèv nou pou yon bèl Ayiti) men pataje bèl ide n yo ak lòt moun.

E. W. Vedrine, otè 

Lèt Wyclef voye bay «Ayisyen Dyaspora ki konsène»

Bonè nan semèn sa a, yon lèt kòmanse sikile sou entènèt la ki siyen «Concerned Haitian Diaspora» (Ayisyen Dyaspora ki konsène) e ki kesyone foto Wyclef Jean fè avèk 2 lidè gang pandan vizit li Site Solèy nan dat 2 mas, 2006. Men repons Wyclef.

9 Mas, 2006

Chè Ayisyen Dyaspora ki konsène,

Mèsi pou lèt ou a. Mwen li l avèk prekosyon, epi mwen konprann e respekte sa ou wè ak e green je ou. Ou poze kèk kesyon enpòtan ke m ap reponn la a, men mwen espere nou kontinye diskisyon sa a an pèsòn.

Premyèman, m ap di klèman se lapè mwen andose. Depi plis pase yon ane edmi, m ap rankontre avèk tout kalite moun arebò konfli ki gen Ayiti, e premye fraz mwen se toujou «nou bezwen jwenn yon fason pou n kreye lapè». Pou chak grenn moun, mwen trè klè ke mwen renonse vyolans. Mwen di yo tou nou p ap janm gen lapè ki dire amwenke tout moun ki konsève travay nan yon pwosesis pou lapè. Sa pa vle di nou sipòte vyolans oubyen kidnaping oubyen trafik dwòg oubyen touye moun. Sa vle di malgre tout enjistis ak soufrans, nou bezwen tout sosyete ayisyèn nan mete men si nou pral kòmanse geri kòm yon nasyon epi pou n avanse.

Se mesaj mwen pataje ak lidè rebèl lame kouwè jeneral Ravix, Juan Gabriel Valdez ki alatèt MINUSTAH, Premye Minis enterimè a - Gérard Latortue, Guy Philippe ak manm pati Lavalas kouwè Yves Christalin. Pi resamman, mwen fofile mesaj sa a bay Kofi Annan - Sekretè Jeneral Nasyonzini, anbasadè Etazini (yo chwazi a) Janet Sanderson avèk prezidan eli a, René Préval. Mwen pataje li lè m rankontre avèk viktim yo kidnape, avèk fanmi viktim ki mouri yo, e semèn pase menm mesaj sa a al jwenn lidè gang kouwè Evens avèk Amarald nan Site Solèy.

An referans a yon lòt pwen nan lèt ou a, rezon ki fè mwen kapab antre Site Solèy se paske mwen vle tande lidè gang yo. Epi yo tande m tou lè mwen fè deklarasyon pou lapè epi renonse vyolans.

Ou mansyone timoun ame. Lè m te resevwa envite kouwè Angelina Jolie ak Brad Pitt Ayiti, nou pase tan avèk 85 timoun ki nan laj 7 a 17 ane ki viktim gang. Atravè Yéle Haiti, n ap ede timoun sa yo jwenn yon edikasyon avèk trening vokasyonèl dekwa pou yo pa tounen kriminèl lè yo soti nan prizon.

Se jis youn nan bagay n ap fè atravè Yéle Haiti pou eseye angaje dirèkteman nan amelyorasyon sitiyasyon an, epi mwen ankouraje ou vizite pajwèb nou, Yéle Haiti, pou aprann plis de pwojè nou:

K ap founi bousdetid a 6.000 timoun ki nan lekòl primè nan Pòtoprens, Gonayiv, Okap, Pòdepè, Okay avèk Lasèr;
Patwone atelye pou amelyore metòddanseyman nan 32 lekòl nan Gonayiv ak nan Pòtoprens;
Founi bousdetid a 10 etidyan inivèsite an(n) Ayiti;
Etan patnè nan yon pwogram ki anplwaye 1.700 moun pa jou k ap netwaye Pòtoprens;
Sipò nou bay yon pwogram foutbòl aprè lekòl ki gen 650 jèn ki soti Site Solèy ak Belè;
Manje nou bay gratis ti cheri nan Site Solèy ak nan lòt zòn;
Travay nou kòmanse fè avèk asosyasyon paran pou founi repa sibvansyone pou twa lekòl nan Belè;
Patronaj mizisyen ipòp pou pèfòme nan yon seri konsè mansyèl nan pwomosyon pou jèn yo evite viris HIV/SIDA;
Patronaj mansyèl edikasyon anviwonnman an atravè vizit kote n ale ak timoun nan Parc La Visite nan zòn Seguin;
Kreye yon laboratwa konpitè k ap ouvri sezon otòn lan nan yon lise Kwadèboukè;
Patwone tounwa foutbòl ak baskètbòl ete sa a ki va pwomote tèm Yéle Haiti a yon odyans jèn.
Kite m fè yon rele tout mizisyen, volontè, sipòtè avèk òganizasyon non-gouvènmantal pou fè mouvman Yéle a nan pati enpòtan nan solisyon sitiyasyon Ayiti twouve li aktyèlman, avèk yon gwo rèl a Comcel, k ap travay de konsè ak nou nan patwone aktivite sa yo.

Mwen envite w jwenn nou paske, kòm ou di, «timoun Ayiti yo bezwen yon chans pou gen siksè nan yon demen miyò».

Si ou gen yon kopi oubyen w ka prete youn, nou ankouraje w tande trak #22 sou kanaval mwen an sou CD, ak yon mesaj pou dyaspora a. Li gen ladan tou kèk repòtaj sou vizit mwen Ayiti semèn pase. Jounal ki rele Newsday paper ki nan Nouyòk, ekri yon istwa yè ke ou kapab li an liy (sou entènèt la nan):

Wyclef Jean 

Yon moun ki rejte kilti l

Emmanuel W. VEDRINE

Depi yon moun pa apresye engredyan ki konpoze kilti l, moun sa a se yon ZONBI. Fò l al manje sèl pou gwo bonnanj li eseye tounen.

Ayiti pa pral fè yon pa kita yon pa nago toutotan chak grenn Ayisyen poko pran konsyans kilès li ye. L ap pran ti tan pou yon pèp ki t ap viv anba joug esklavay pandan plizyè syèk wè limyè. Se kòmkidire se nan kav li t ap viv.  Menm si l soti deyò, l ap wè twoub pandan yon sètan tan.

Nou, ki konsyan de pwoblèm sikolojik sa a (yon konplèksdenferyorite lakay endividi a), gen yon kokenn travay edikasyon sou zepòl nou pou n fè e si nou pa fè l, konnen nou mechan.

Kansè sa a se youn nan engredyan ki kontribye nan soudevlopman Ayiti jounen jodiya, e ki divize moun ki te pase sou ban lekòl ak sa ki pa t janm gen chans pase.

Li enposib pou Ayiti rive devlope tout bon ak mantalite kolonyal anpil Ayisyen kontinye ap viv jounen jodiya, e sa pi rèd toujou lè n konnen se moun ki swadizan pase plizyè ane sou ban lekòl ki pa ta gen LISIDITE men ki, elas,  rete ZONBIFYE.

Ansòm, se EDIKASYON Ayiti a ki gen yon kansè men youn ki tretab si l resevwa bonjan dòz kimoterapi nesesè. Ayibobo pou tout entelektyèl konsyan ki pa pè di e ki pa t pè di laverite menm si yo ta peye ak san yo pou wete lasi nan je pèp yo.

E. W. VEDRINE

Baay Florida sa a genlè se yon waytouke k ap fè politisyen chimè

Emmanuel W. Védrine
 

Baay Florida sa a... de tout fason se yon sous enspirasyon totalkapital, se esperyans granmoun nan. Se yon trajikomedi. Byenke sitwayen Jan MAPOU k ap viv nan Miyami ekri kèk trajikomedi (kouwè DPM - Kanntè...), li posib pou kouzen MAPOU ak kèk lòt Koukouy ap layite yon pyèsteyat longpleying sou koze sila a.

Bon, gen kèk mesaj poste nan plizyè fowòm sou koze a, men m remake anpil moun pa tèlman debat koze a nan fowòm ayisyen yo, yon koze k si enpòtan nan kad Kominote Ayisyèn nan konte sa yo Florida, patikilyèman Miami Dade County kote 10.700 bilten (alò bilten papiyon) ta pase nan machin men moun poko konnen si pèp la te vote pou Jak osnon pou Pyè.

Se premye fwa m wè yon tèl pyèsteyat politik Etazini. Sèn yo long long! Sèn yo pi long pase yon lajounen mizè, pi long pase larivyè Misisipi. M tande yo toujou di pa janm gen koudeta k fèt nan peyi Tonton Sam; sètadi peyi ki ta pi demokratik sou latè benni. Poudi se vre? Yodi genlè manti. Bon Yodi, ou manti tankou chen!

Je pa gen bòday, ann gade sa k ap rive nan kèk jou pou zafè kle a mesye yo bezwen pou ouvè depo tranzisyon an ak kèt y ap fè pou ti seza anvan 20 janvye rive. Joujoulakonmedi, ou menm ki patwon tout konmedi sou latè, esplike nou non konmedi sa a! Di nou non Joujou si Oliwoud pa pral soti yon fim waytouke sou teyatanwon sa a.

(E. W. Vedrine)

Chak grenn ayisyen enpòtan pou devlopman Ayiti
Emmanuel W. Védrine
 

Youn nan pi bèl bagay ansyen militè yo ak tout lòt gwoup ki ame ilegalman te ka fè se: ale renmèt zam yo san bri, san kont epi di piblikman ke kounyeya yo pre pou bay tout koutmen posib pou peyi a ale vè lavan (menmsi se ta kèk mwa travay volontè annatandan yo ta jwenn yon ti tyotyo lage nan men yo).

Tout peyi a bezwen lapè (nou bezwen tout yon kanpay «chalòm») pou n ka bouje e nou wè klèman touye youn lòt pou benefis Gran Peyi pa ede Ayiti fè yon pa kita yon pa nago men se plis bak sa fè l fè. Se plis nan betiz Zòt pase nou kòmsi se yon seri moun mawon nou ye, kòmsi se yon seri moun sovay ki san kilti nou ye, moun ki pa konn sa yo vle.

Pa gen pàn si yon moun ta gen zam lakay li pou pwòp sekirite l (men fò lalwa ta gouvène sa) men mache ak zam ilegal tribòbabò sou moun nan peyi a, se plis latèrè sa kreye.

Sekirite se youn nan pwen enpòtan pou devlopman Ayiti fèt. Kijan touris pral pote kapital nan peyi a si pa gen sekirite? Kijan moun pral envesti nan peyi a si pa gen sekirite? Kijan pwomosyon touris lokal pral fèt si pa gen sekirite? Kijan dyaspora a pral desann al bay tout koutmen posib si pa gen sekirite? Se moun ki mandate pou pote zam ki ta dwe fè sa sèlman (lè yo desèvis). Donk kòm tout moun ap viv nan ilegalite Ayiti, zafè lalwa vin tounen yon itopi (sa rete yon rèv).

Li lè li tan pou chak grenn Ayisyen eseye reyalis: si zòt di l ap ba n lajan pou kraze pwòp frè n, jis di l «monchè demake w la tande, nou tout se frè!». Eseye reyalis tou nan sa ke w ka fè (pa pete pi wo ke posteryè w); avan ou pran desizyon pou fè yon bagay, panse a tout konsekans sa ka genyen. Imedyatman kisa k pase mesye ilegalman ame ki te cho devan bann nan (kòmansman 2004)? Repons: Gwo Blan an reze tout ansanm ak ti boujwa ti sousou opòtinis yo k ap peri peyi a ki toujou renmen rete tyoul Mouche Blan, kòmsi Mouche Blan ap vin solisyone pwoblèm yo. Zòt pa janm bay gabèl; se enbesil ki bay, entelijan pran. Zòt jis montre se yon seri moun ti lòlòy (ki pa gen anyen anndan sèvèl yo oubyen moun sèvèl kaka kalbas ki pa konn kote yo soti, sa yo vle ak kikote yo prale). Donk, annou, chak grenn Ayisyen, eseye pran yon ti tan pou n panse a avni Ayiti nou an (chire pit p ap mennen nou oken kote, monte kòlèt p ap mennen nou oken kote, divizyon p ap mennen nou oken kote). Pa bliye deviz nou sou lajan an ki tèlman bèl ke lòt peyi kopye l.

Depi w vwayaje aletranje (kit ou te Ayisyen tèt grenn ble kou digo, po kwiv, koulè chokola, cheve siwo, cheve boulon� baton ki bat chen nwa a, se li ki bat chen blan an � Yo toujou trete w AYISYEN). Se vre nou sipoze gen libète pou fè moun tande vwa nou, pou n revandike dwa nou men lè n fè sa avèk zamfannfwa, enben se plis touman sa vin kreye, se plis traka nou bay manman nou Ayiti Cheri ki deja depatya.

Gen moun ki pale de revolisyon pasifik (atravè ekri yo); mwen eseye dechifre mesaj yo ekri, se yon fòm lit kanmèm (menmsi kèk nan nou pa ta apiye yon seri ide ladan yo) men kanmèn nou dwe montre yon fòm sivilizasyon. Voltaire (ekriven fransè) di n tou: «Fòs plim nan pa kanmarad fòs epe». Donk lè n kouche ide n yo sou papye, se koze pou plizyè jenerasyon n fè sa.

Chank grenn Ayisyen nan sosyete a enpòtan. Èske n te te konnen ke n se yon pèp entel lijan? Chak grenn Ayisyen gen potansyèl. Èske n te konn sa? Enben pwovèb la di: «Si towo bèf te konn valè l, li pa ta kite yon kòd senk kòb touye l». Nou chak gen yon potansyèl estraòdinè men nou pa bay sa valè. Nou pa pran tan pou n reflechi mèvèy nou nan listwa, glwa nou te genyen nan listwa. Nou pa rann nou kont ke Zòt jalou de sa e ke depi digdantan l ap eseye fè tout mwayen posib pou efase bèl istwa nou. Demèm, si chak Ayisyen te konn valè l ak valè Ayiti Cheri, enben li pa ta kontinye ap pran lòd nan men Zòt pou kraze pwòp frè l dekwa pou Zòt benefisye de sa. Chak grenn Ayisyen bezwen yon ti tan pou fè yon egzamennkonsyans pou konn potansyèl yo e devwa yo pou kontribye nan devlopman Ayiti.

(E.W.VEDRINE)

Bòn chans a pwochen prezidan Ayiti a!

Emmanuel W. VEDRINE
[Atik sa a parèt nan lang anglè nan jounal
Boston Haitian Reporter, Vol. 6. issue 12 desanm 2005]

Palais national
Palais national, Champ de Mars, Port-au-Prince. Photo Fabio et Franco Biaggi.
Si eleksyon ki pral vini yo fèt nan transparans, pèp ayisyen an pa avèg ni estipid e kòm dikton an di, analfabèt pa bèt donk yo va deside pou kilès y ap vote. Nan sans vote yon kandida ki montre sousi l pou fiti Ayiti, youn ki ta gen bon jan dosye lè n gade dèyè, youn ki fè (kèk) bagay pozitif nan sosyete a avan, men se pa baze sou ki valè diplòm moun sa a ranmase nan inivèsite Ayiti ou aletranje. 

Li lè li tan pou demokrasi reye sou tout Ayiti! E Ayisyen pa dwe eseye bloke sa pa oken fason posib. Yo dwe, pakonsekan, priye pou ke eleksyon sa yo fèt nan lapè e nan transparans.

Mwen doute ta gen moun ki ta espere sipriz mòtèl Ruelle Vaillant yo(desanm 1987) kote anpil frè ak sè nou yo te mouri anba bal sèktè makout la jis paske yo t ap vote yon moun yo panse ki ta lidè favori yo. Kèlkeswa moun ki eli a, se li ki pral Prezidan Pèp Ayisyen an e si pa gen oken koudeta aprè oubyen lanmò, li pral gouvène pou senkan. 

Yon fwa moun sa a eli, nou dwe felisite l, swete l lemeyè epi fè l sonje revandikasyon pèp la (pou peyi a). Pa gen anyen mal pou fè sa etan sitwayen epi bi li ta dwe la pou pran sa an konsiderasyon. Li lè li tan pou Ayisyen santre sou estrateji pou fè Ayiti ale vè lavan olye yo chita ap konsantre sou pati politik an patikilye ki pa gen okenn ajannda (pou Ayiti apa monte sou pouvwa).

Estabilite politik se yon bagay tou ki enpòtan ke pèp ayisyen an bezwen dekwa pou Ayiti ale vè lavan. Pitit Ayiti yo fatige avèk koudeta pasipala. Gen anviwon trant koudeta ki fèt deja, e chak fwa youn fèt, peyi a fè bak pou plizyè ane. Pa gen oken dout ke nou kapab toujou kritike kèk lidè nan yon sistèm demokratik (ke l sou pouvwa ou pa). Pa gen pwoblèm! Se sèlman diktatè ki pa renmen kritik men sèlman lwanj paske yo pa vle fè anyen nan transparans. Nouvo prezidan Ayiti a ta dwe, sètènman, enkli moun ki soti nan tout pati politik yo, moun ki gen diferan konpetans (fi kou gason) nan gouvènman l lan (osilontan yo gen dosye pwòp epi yo montre sousi yo vizavi fiti Ayiti).

Youn  nan rezon ki fè politik ayisyen pa gen siksè sèke pati ki sou pouvwa a toujou gade pouvwa tankou yon jaden prive, tankou chwal papa - ke yo ka galope lè yo vle, epi yo ekskli moun ki pa manm pati a oubyen ki pa nan antouraj yo. Donk, tout gato a pataje ant lafanmi, pa gen pou etranje.

Nouvo fòmil siksè a sèke politisyen ayisyen dwe wè pouvwa ak zye nouvo: tout yon konbit  kote tout moun ap travay ansanm pou atenn yon bi, e bi sa a se devlopman Ayiti e an menm tan, va gen avantaj pou sa yo ki patisipe nan gran konbit sa a.

Anpil fanatik ki sipòte yon pati jis vle, anpil fwa, yon dyòb, oubyen favè anka kandida yo a ta monte sou pouvwa men, pa gen anyen ankò - nan sans wè bezwen yon peyi, e kijan pou pote pwòp kontribisyon yo. Mankman vizyon sa a avèk tètkole di tout bagay dekwa pou konprann sa k fè Ayiti kote l ye jounen jodiya.

Men, yon vrè Ayisyen k ap reve chanjman pou Ayiti nan tout nivo pa dwe fanatik oken pati an patikilye, men pito ankouraje yo travay ansanm, pou gen yon vizyon pou peyi yo epi kijan pou devlope estrateji pou atenn bi yo. Sètènman, nan kè nou, nou konnen pafwa pou kilès nou ta vote, baze sou sèten kritè ki gen pou wè ak dosye kandida a men ankò, kòm pwovèb ayisyen an di, sekrè pa pouri trip chen. Pa konsekan, nou kenbe sekrè nou pou nou. Viv Ayiti cheri! Bòn chans a pwochen prezidan an!

Kèk sipètisyon nan kilti ayisyen
1. Si yon chovsouri antre nan yon kay, se lamò l ap
anonse.
2. Si frize poze sou do kay, se lougawou k ap pase.
3. Dòmi ak kilòt koulè wouj pou mò pa rale zòtèy
pye ou nan nuit.
4. Fanm ansent pa pote dèy (pou pa fè foskouch).
5. Fanm ansent pa sèvi nan mòtalite (pou l pa fè
foskouch).
6. Yo di fanm ki gen ti bab anba manton, yo konn
vole lougawou.
7. Gade dèyè janm dwat yon tifi pou konn si l pèdi.
8. Lè chen wouke, se lamò l ap anonse.
9. Lè je ou ap danse, se lapli ki pral tonbe.
10. Lè loray ap gwonde, moun pa sèmante.
11. Lè ou fin bay kochon manje nan nuit, pa vire
gade l (pou l pa gen grenn).
12. Lè yon timoun ap chanje dan, youn rache, li dwe
voye l sou do kay. Avan li voye l, li dwe di: «Rat,
rat, men yon vye dan m ap voye ba ou pou ban m
yon bèl ti dan».
13. Lè papiyon nwa antre lakay ou, se siy lamò.
14. Lè timoun gen òkèt, mete yon ti fil sou fwon l.
15. Lè zetwal file, pare sèkèy; gen yon moun ki pral
mouri.
16. Lè zòrèy ou kònen, se moun k ap pale ou mal.
17. Mete yon grenn maldyòk nan kou timoun pou
lougawou pa manje l.
18. Ou pa di yon timoun bèl (pou pa ba l madyòk).
19. Ou pa mete «koulè jòn» al nan fèt ou nan
mòtalite (lamò).
20. Pa mete «koulè wouj» pou al vizite yon moun ki
gen mòtalite.
21. Pa lonje dwèt sou zetwal k ap file (w ap tripòt si
ou fè sa).
22. Pa prete moun yon cheval plenn pou al ede nan
yon mòtalite (l ap avòte).
23. Pa satiyèt yon timoun pou l pa bege.
24. Premye janvye, w al pran yon beny nan dlo ki
pre w la pou retire devenn ansyen ane a sou ou.
25. Si men dwat ou grate ou, se yon kòb ou pral
jwenn.
26. Si men goch ou grate ou, se lajan ou pral
depanse.
27. Si ou bege, epi lè li nouvèl lin ou di «men lalin»,
bege a ap pase.
28. Si ou bezwen cheve ou pouse, koupe li 24 jen.
29. Si ou bezwen konn leson ou, mete liv la anba tèt
ou lè ou pral dòmi.
30. Si ou limen yon plim poul anba chèz yon moun 
ki gen maklouklou, maklouklou a ap rele.
31. Si ou mache ajenou, w ap touye manman ou.
32. Si ou mache ak soulye dwategoch, w ap touye
manman ou.
33. Si ou mòde lang ou pandan w ap manje, se yon
ipokrit k ap pale ou mal.
34. Si ou panse ou pral kontre ak movezè nan nuit
pandan w ap mache, met rad ou alanvè.
35. Si ou soufle nan boutèy, w ap gen maklouklou.
36. Si ou tire kont lajounen, w ap fè move rèv.
37. Si ou santi yon moun ap mache anba plapye ou,
se yon bon moun.
38. Si ou santi yon moun ap mache bò pye ou, se
yon ipokrit.
39. Pandan de moun ap pale, si sanzatann toulède di
egzakteman yon fraz similè, youn dwe penche lòt
(pou yo pa mouri ansanm).
40. Si w al fè ti jwèt manman ak papa jou vandredi,
tete ou ap kole.
41. Si w ap mache, ou frape pye dwat ou, se bon
nouvèl.
42. Si w ap mache, ou frape pye goch ou, se move
nouvèl.
43. Si yon fanm met valiz li atè, l ap toujou razè.
44. Si yo bale pye ou, ou p ap marye.
45. Si yon moun di li te wè ou pandan lannuit nan
lari, di se pa t ou menm.
46. Si yon ti zandolit vole sou yon fanm, li pral
ansent.
47. Si yon tibebe pike tèt li ap gade pa dèyè, se rele
l ap rele lòt timoun.
48. Voye yon grenn sèl anba chèz yon moun
endezirab (pou l ka leve).
49. 15 jen, 15 jiyè ou pa gade anlè pou pa wè
laposiyè k ap pase (pou pa mouri).

Kòmantè sou ‘demokrasi’

Etienne CHAVANNES
Scène de rue, Etienne CHAVANNES. © Espaceloas.
Li lè li tan elit politik ayisyen an respekte VOLONTE PÈP LA. Lè lidè politik ak lidè biznis yo ap pale de demokrasi, se kòmsi y ap pale de yon gouvènman elit, pou elit, e ki soti nan elit. Sa pa demokrasi. Se tirani. Nan yon demokrasi, lidè pran pouvwa yo dirèkteman nan PÈP LA. Se yo ki reprezante pèp la e yo la pou fè volonte pèp la. Pèp la kapab retire yo sou pouvwa. Donk si yon moun pa respekte volonte pèp la oubyen panse pèp la twò sòt pou pran pwòp desizyon l, yo p ap pale de demokrasi.

Mwen di sa deja, e m ap redi l. Elit ayisyen an se yon minorite li ye e li dwe konprann sa. Donk, pou yo konprann prezidans lan, fòk yo konvenk pèp la ke li ka fè yo konfyans. Yo pa ka jis deklare ke yo gen dwa dirije jis akoz byen yo oubyen estati (sosyal) yo. Bagay sa yo FINI.

Men, moun dwe respekte dwa elit yo. Elit yo pa dwe santi yo menase nan pwòp peyi yo epi yo pa dwe arase yo. Yo dwe respekte dwa popriyetè yo genyen. Yo se Ayisyen e yo dwe fè pati de solisyon an. Se rezon sa a nou bezwen ranfòse enstitisyon ayisyen yo, patikilyèman enstitisyon kouwè lajistis, lapolis dekwa pou kapab mete lalwa an(n) aplikasyon. Pesonn, enkli prezidan d Ayiti, pa sou tèt lalwa. Si prezidan an komèt yon krim, li dwe fè fas ak lajistis tankou nenpòt lòt sitwayen òdinè. Se sa nou dwe revandike olye nou pran zam youn kont lòt.

AYITI: BABAY A YON LAME REPRESIF

Emmanuel W. Védrine

28-06-05

Nan entèprete kèk kòmantè ki an rapò ak Polis Nasyonal Ayiti (« Police Nationale d'Haïti », PNH), pou kèk kritik, li pa ta 100% pi bon lefèt ke toude ta pataje menm jenetik. Pa gen dout ke gen sèten verite la a (depi yo te rekrite plizyè manm lame defen an nan nouvo fòs polis la), men pou plizyè nan nou, omwen Ayiti Cheri pa pral gaspiye plizyè milyon dola vèt nan yon enstitisyon k ap grate santi, e ki pa janm kontribye anyen e absoliman anyen nan devlopman peyi a.

Lè n konnen istwa l, se pa ta vrè chwa Ayiti ta fè pou l kontinye alimante yon tèl lame represif ki gen pèp ayisyen an kòm sèl ènmi l. Si sa ta fèt, se ta kontinye manje yon manje ki fè yon moun vomi plizyè fwa. Sa ta koze Ayiti plis pwoblèm politik tou an tèm estabilite politik ak koudeta pasipala. Donk, poukisa Ayiti ta dwe repete menm erè l te komèt nan tan pase? Èske l aprann yon leson nan sa pou yon demen miyò?

Si nou li ak anpil atansyon konstitisyon 1987 la, mwen gen anpil dout ke ta gen kèk kote ladan ki di lame dwe mele nan politik (re: atik 265 – Manm lame yo, pa nan fè politik, ni yo pa gen dwa rantre nan yon gwoup politik oubyen nan yon pati politik. Yo pa janm dwe pran pou okenn nan yo. Lame a te gen «omwen yon dènye chans» sou Aristide (avan 30 septanm 1991) pou l te kòmanse «emelyore tèt li» nan sans eseye chanje mantalite fonksyone kòm yon enstitisyon «restavèk blan» epi youn ki represif alafwa; pakonsekan, «imaj negatif sa a» enfliyanse «kèk» manm debyen ladan l.

Ayiti pa t gen «yon vrè lame» nan ventyèm syèk la ki t ap defann enterè l (tankou pa egzanp: Defann peyi a si gen lagè; Pwoteje peyi a kont danje ki sot aletranje; Siveye tout fwontyè peyi a ni atè, ni sou lanmè, ni anlè; Bay lapolis konkou, sizanka lapolis pa kapab fè travay li, depi gouvènman an gen bonjan rezon pou sa; Ede moun ki nan peyi a, nan tan malè ak devas; Yo kapab mete l toujou: ede peyi a mache nan bon wout pwogrè (jan sa parèt klè kou jou nan atik 266 konstitisyon an), men pito enterè kèk puisans etranje – fonksyone kouwè «chyen de gad» pou yo, an menm tan yon lame ki ta nan yon sans pwoteje enterè elit kowonpi a. Klèman pandan koudeta 30 septanm lan, kèk manm elit sa a te menm mete machin yo disponib o sèvis « eskadwon lanmò » lame a pou fè patwouy nan Pòtoprens epi pèsekite moun nan katye popilè yo jis paske yo ta komèt yon peche: vote yon kandida yo te chwazi , Jean-Bertrand Aristide – enkli finanse youn nan koudeta pi sanglan nan istwa peyi a ki fèt jis avan «ane fiskal la» lè yo ta dwe peye gouvènman an enpo. «Peye enpo» te yon bagay trè enpòtan tou pou premye gouvènman demokratik la nan yon epòk kote yo te fè l pwomès tout èd k ap soti aletranje men yo te bloke yo, yon bagay ki ka entèprete an menm tan kòm yon «bwalong» pou Ayiti aprann grandi epi pou l pa depann 100% de zòt, men elas! Yo pa janm aprann okenn leson.

Sètènman, Ayiti te nan yon enpas politik. Nenpòt Ayisyen ki pa kapab ni li ni ekri konnen fen e byen vrè istwa sa yo konsènan lame a e youn Duvalier te «netralize» (nan kòmansman ane 60 yo lè l te konvèti an diktatè). Mwen itilize tèm ‘netralize' paske li pa t detwi l, men l te rive gen «tout kontwòl li» ak kreyasyon paramilitè ki rele « tonton makout » yo (polis sekrè tou ki t ap fonksyone sou diktati brital sa a) ak «espyon» ki te nan menm lame sa a. Konsa, Duvalier (papa ak pitit) te gen kontwòl entelijennsya a.

An teyori, sètènman, kèk moun (ki kont nenpòt tip chanjman an(n) Ayiti) ta kontinye radote… pale pawòl tafya pou ta wè bòt efreyan sa yo ki chaje ak san retounen sou sèn nan (pou yon rezon pou yon lòt) e an menm tan, nou pa bliye eleksyon ki pa twò lwen nou e se yon mwayen pou evite diskite kèk «vrè kesyon» konsènan fiti Ayiti ak devlopman l (pa egzanj, Estrateji pou gen estabilite politik dekwa pou devlopman peyi a kòmanse fèt, Desantralizasyon, Devlopman agrikilti, Pwoblèm sante, Edikasyon, Jistis & Lwa, Kreyasyon anplwa, Solisyone pwoblèm elektrisite, Konstwi wout… ak lòt bagay ki apateni a enfrastrikti peyi a).

Mesye sa yo (ki manm lame defen an) konn «yon sèl metye»: konn tire epi m ta di «sou Ayisyen sèlman» paske si yon moun ta rale yon bonjan fistibal sou yo, sètènman yo t ap lage M-16 la atè oubyen kouri ak tout boulin si yo ta tande bri yon «peta». Kèk kesyon enpòtan ke n ka poze nan diskisyon sa a se: Èske Ayiti ka aprann yon bagay nan men Kostarika an tèm ‘istwa lame 2 nasyon yo'?

Kisa k dwe fèt (nan sans gen yon Ayiti ki an sekirite kote tout moun ka viv san pwoblèm)? Repons lan se: «pa sempman yon bagay» lè n konnen gen twòp. Premyèman, kesyon «lame» a pa nan katon an menm; lòt lejislati a dwe vote pou yon disparisyon total li epi dwe gen kèk amannman nan konstitisyon 1987 la dekwa pou benefisye devlopman Ayiti.

Anvan lontan, sa ta yon bèl ide pou pa ta rekrite «ansyen manm lame a» kòm manm fòs polis la (byenke nou wè se yon bagay ki fèt deja, yon erè kapital). Kòm pwovèb kreyòl la di, chen manjèd ze pa janm kite metye l. Yon fòs polis pwofesyonèl e youn ki dyanm tou (ak plis manm ladan l e ak tout ekipman yo bezwen pou fè travay yo) se sa ki nesesè.

Nouvo gouvènman an (si toutbon vre eleksyon lib e libè pral rive fèt nan fen 2005) kapab kreye yon «lekòl metye» pou manm lame defen an pou aprann yon metye «gratis ti cheri» dekwa pou yo kapab travay nan sosyete a, e petèt kontribye nan devlopman peyi a e posiblite pou ranbouse kèk ladan yo chèk yo te dwe yo.

(E. W. Vedrine)

Kèk kòmantè enpòtan sou itilizasyon kreyòl an(n) Ayiti, estrè nan yon chita pale ak André Vilaire Chéry

Emmanuel W. VEDRINE

PWEN 1.
Kreyòl nan lekòl yo --
Wi, l obligatwa pou elèv 3 sik (cycles) Ekòl Fondamantal yo (sètadi de «premye ane» a «nevyèm ane») aprann li ak ekri kreyòl. Sa a se teyori a. An reyalite, gen plizyè sitiyasyon ki prezante selon lekòl la: ki kliyantèl sosyal ki frekante l?, èske l nan milye riral?, elt...

Teyorikman, kreyòl se «lang anseyman» pou 3 premye ane yo, sof pou anseye fransè (pa egzanp, communication orale française fèt depi premye ane a an fransè). Apati katriyèm ane a, lang anseyman an se fransè; sa vle di tout matyè yo anseye an fransè. Yo kontinye anseye kreyòl men kòm nenpòt ki lòt matyè ( langue d'apprentissage ).

Kòm mwen t ap di w, sa pa pase konsa vre nan tout lekòl. Nan sa yo rele grandes écoles yo, lang anseyman an se fransè (an fonksyon kliyantèl ki frekante yo). Yo repouse (kontinye) anseyman kreyòl la vè katriyèm – senkyèm ou ankò sizyèm ane. Poukisa? Paske alafen sizyèm ane a (ekivalan ansyen klas «sètifika»), tout elèv endistenkteman pral pase «egzamen ofisyèl», kididonk «Egzamen d Eta» nan tout matyè, sètadi an kreyòl tou. Ansmoman la, lekòl sa yo gen inè /dezè anseyman kreyòl pa semèn (aprantisaj grafi, lekti, gramè). Pa tèlman gen pwodiksyon ekri an kreyòl.

Gen anpil lòt lekòl, sitou sa ki resevwa elèv «milye defavorize» yo, e ki pa gen pwofesè ki twò metrize lang fransè a, «lang anseyman» an se kreyòl, soti premye ane pou rive sizyèm ane, ekivalan ansyen klas sètifika. Toutes les matières sont exposées par le maître en créole, et les elèves étudient les leçons en français, car la plupart des manuels sont redigés dans cette langue. Men fò m di gen bon kou manyèl ki redije an kreyòl tou, sitou pou premye klas yo. Enfòmasyon sa yo, mwen pran yo lan bon ti mamit. Lan Editions Deschamps, nou gen yon ekip ki espesyalize l lan fòmasyon sèlman, ki deplase atravè tout peyi a pou fòme mèt, keseswa Pòtoprens, an pwovens ou lan zòn riral ki pi lwen yo.

Gen yon lòt cas de figure nou ta rele mixte. Se ka lekòl nasyonal defavorize yon kongregasyon relijyez (katolik) ap dirije. Kliyantèl lekòl sa yo se timoun ki «kreyolofòn inileng». Anseyman an fèt an kreyòl, mèt la reprann sa l sot di a an fransè pou l ka ba timoun lan kèk nosyon fransè.

Gen lòt lekòl, kote apati twazyèm ane, lang anseyman an se fransè, se elèv la ki pou degaje pou l adapte menmsi li pa gen yon metriz sifizan nan lang lan.

PWEN 2.
Nan ki lang pwofesè yo pale nan saldeklas?--
Mwen deja reponn plizoumwen kesyon sa a. Yon bagay mwen ka ajoute, sèke demakasyon an se pa ant lekòl prive / lekòl piblik. An(n) Ayiti aktyèlman, prèske 85% (pousan) nan edikasyon eskolè, se sektè prive ki bay li. E lè ou di «sektè prive», se pa yon bagay an blòk. Gen sa yo rele grandes écoles yo, an jeneral etablisman kongreganis katolik; gen les bonnes petites écoles; gen sa ki 1 ou 2 nivo pi ba; gen sa yo rele écoles borlette yo; lan ‘écoles borlette' yo, gen yon bann lòt sou-kategori ankò, jiskaske ou jwenn kategori lekòl k ap fonksyone anba tonèl oubyen pyebya. Donk se pa yon opozisyon prive / piblik. Se pou konnen pito nan ki kategori tèl lekòl sitiye l, ki kliyantèl sosyal ki frekante l, ki nivo kalifikasyon pwofesè yo, an patikilye nan sa ki gen pou wè ak metriz lang fransè, elt. Kòm mwen te di w, gen lekòl kote tout kou yo fèt an kreyòl, menm kou fransè yo.

Yon ka espesyal: nan inivèsite, gen anpil pwofèse ki chwazi fè kou yo an kreyòl.

PWEN 3.
Òtograf ofisyèl la --
Nou suiv sa yo rele «òtograf ofisyèl» la lan tout sa li mande. Tout liv oubyen dokiman Éditions Deschamps soti respekte òtograf sa a alalèt. Yon sèl ti eksepsyon petèt, se kesyon apostwòf nou pa anplwaye apre de gwoup kòm <m ap >(m'ap); <sa k ap fèt ?>(sa k'ap fèt ?), elt. Natirèlman, nou obsève yon espas blan pou make elizyon an oubyen kontraksyon an. Aktyèlman an(n) Ayiti, mwen kwè se sa pifò moun k ap itilize òtograf ofisyèl la fè. Yo pa vrèman itilize tire (<tiret>) nonplis : < chèz la>, olye: < chèz-la >…

PWEN 4.
Kreyòl ak Refòm Edikatif Bernard la --
Nan kòmansman ane 1980 yo, te gen anpil efò trè vizib Leta te fè. Sa te kowenside ak kreyasyon Institut Pedagogique National (IPN) ak lansman «Refòm Edikatif Bernard la». Kòm ou konnen, entegrasyon kreyòl la nan lekòl kòm lang pou anseye ak kòm lang pou aprann se youn nan pwen fò refòm sa a.

Nan epòk sa a, te gen anpil efò ki te fèt nan domèn fòmasyon pwofesè, elaborasyon manyèl eskolè ak lòt materyèl pedagojik / didaktik, promosyon nan medya, elt. IPN te kòmanse elabore liv (an kreyòl) nan anpil domèn (pre-aprantisaj, evèy, lekti, gramè, matematik, elt. IPN pa egziste ankò depi prèske dizan. Bò kote pa m, mwen pa santi yon efò dyanm pou soutni kreyòl la vrèman nan lekòl oubyen nan medya a. Apa kèk efò <ponctuels> ou senbolik. Pa egzanp, ane sa a, nan bakaloreya, elèv yo ap ka konpoze an kreyòl «nan sèten matyè». Se vre tou, gen anpil lekòl ki mete yon kou kreyòl menm nan grandes classes segondè yo.

Lan medya yo, lan RADYO sitou, depi 86, <kreyòl se wa>, sitou pou sa ki konsène POLITIK (nouvèl, emisyon antèn lib/ lib tribin...). Jean-Claude BAJEUX ekri nan «Anthologie / Mosochwazi» l la: le créole devient la langue de la politique, c'est l'une des révélations de l'après-7 février 1986. Se trè jis. Sa pa anpeche anpil espesyalis kreyòl lanse tanzantan des cris d'alarme pou jan yo maltrete lang sa a nan medya yo (radyo sitou). Pierre VERNET se youn nan moun ki rele anmwe tanzantan. Selon pwennvi moun sa yo, se sitou «sentaks» lang lan ki menase. Sa k pase, pa gen ase efò bò kote moun k ap sèvi ak lang lan pou yo respekte prensip <òganizasyon entèn> lang lan. Kòm anpil nan moun sa yo frankofòn tou, yo gen tandans <plake> pirman -e- senpleman estrikti fransè a sou kreyòl la. Se vre ke sa ba w pafwa de bagay dwòl. Pa egzanp: <poze l kesyon pou konnen sa l panse, li reponn...>. (cf. le français: Questionne / Interrogé sur le point de savoir ce qu'il en pense,il a repondu...>. Oubyen: Li frape pa yon polisye>, < il a eté frappé par un policier >). An rezime, kote «kantite», kreyòl la trè prezan lan medya - radyo yo, men kote «kalite», se yon lòt pèdemanch.

Sa pèmet mwen fè yon lòt ti rale sou kesyon «nòmalizasyon» an. Nan administrasyon piblik yo, sanble òtograf ofisyèl la pa toujou respekte. Pandan yon kolòk ki te fèt sa gen 3 ou 4 semèn konsa nan Pòtoprens ( Université Quisqueya ), gen yon entèvenan ayisyen ki notè sa m pral di la a. Lan yon ti tèks ki te gen 6 ou 7 liy, li te li nan yon biwo piblik, li te relve plis pase 20 fot.

Andeyò Leta, swa se lan bandwòl pou piblisite, ansèy, ekrito, reklam..., moun yo pa toujou respekte grafi ofisyèl la.

Ki fiti jenès la Ayiti ?

Emmanuel W. Védrine
 
Kesyon sa a se youn nan bwalong jenès la ka bay leta ayisyen kenbe. Kèlkeswa leta yon peyi, depi l pa montre l sousye de jenès peyi sa a konnen l pa sousye de fiti peyi sa a nonplis paske se jenès ki fiti yon peyi, se li k pepinyè demen. Si n ta pran tan fè yon ti rechèch sou kesyon jènès la e sa yo ta renmen, enben nan ankèt sa a nou ta wè 100% ta reponn: PATI. Alò lè ou gade repons sa a, petèt ou ta di: «A! jèn yo pa renmen peyi yo». Se pa vre ditou! Yo renmen Ayiti men poko gen gouvèlman ayisyen ki montre yo renmen yo paske vrè amou pa mache san sakrifis.

Youn nan mo santral nou ka vize nan diskisyon sa a, se: ANKADREMAN. Se yon mo n tande deja e nan kontèks �ankadreman', nou ka foure tout sa k pozitif ladan pou jèn yo:

Bonjan lekòl leta gratis pou yo, ki byen ekipe ak ti bibliyotèk pou yo fè rechèch, pou elaji konesans yo, mete pwogram nan lekòl sa yo (plizyè tip si n ap gade lekòl gran peyi yo), òganize joune pou yo dekwa pou yo vwayaje al gade lòt kote nan peyi a (pou yo ta vin konsyan de REYALITE AYISYÈN NAN), mete pwogram espòtif ladan yo.
 
Mwen mansyone deja ke tout timoun Ayiti ta dwe anrejistre nan yon lekòl kèlkonk sot nan laj senkan rive nan laj disetan (re: 16 PWEN POU EDE AYITI BOUJE).
 
Byenke mwen mansyone ESPÒ nan #1, men nou ka al pi lwen toujou pou n ankouraje e devlope l Ayiti pou jèn yo ta patisipe nan tounwa entènasyonal kote menm yo ta ka fè yon karyè nan domèn sa a. Nou gen espò kouwè foutbòl, baskètbòl, volebòl ki te ka devlope nan tout peyi a. Men kesyon n ka poze se: èske gen reyèlman yon Ministè Jenès / Espò k ap panse a tout sa?
 
Jèn ayisyen trè KREYATIF / ENTELIJAN men podyab, se yon seri sèvo k ap gaspiye. Nou te ka menm panse a yon MIZE pou ta espoze travay kreyatif / atistik yo, kreye PRI pou yo dekwa pou motive lòt jèn. Leta panse a sa?
 
Poukisa pa gen yon Asosyasyon Jèn Ayisyen (Ayiti mele ak dyaspora a)? La a, imedyatman, nou antre nan ÒGANIZASYON. Sèdike la a, nou ka panse a ÒGANIZE oubyen REÒGANIZE yo (si gen kèk òganizasyon jèn ki ekziste deja). Si sa ta rive fèt (kote ta gen de bon òganizasyon jèn: youn Ayiti, youn nan dyaspora a) epi pou Ayisyen ta eseye sipote yo (finansyèman, moralman), kreye admosfè pou yo ta rankontre omwen chak ane nan konferans (pou yo ta pale de sitiyasyon yo, sa yo ta renmen, kote yo ta vle rive, sa yo ta renmen fè pou Ayiti, sa yo ta renmen wè Ayiti...), se ta youn nan gran pa vè lavan.
 
O nivo entènasyonal, JÈN AYITI DÈYÈ NÈT pase yo pa gen aksè menm pou ta vwayaje Sendomeng ki pi pre yo pou al wè sa k gen la. Donk, yo izole totalman ak lesteryè. Pou ta rive fè yo kòmanse fonksyone o nivo entènasyonal, dabò fòk gouvèlman ayisyen ta kòmanse pran pwoblèm sa a an konsiderasyon: gade ki sa k genyen pou jèn yo nan peyi devlope yo, Pwogram Echanj Entènasyonal epi kòmanse mete yon seri ENFRASTRIKTI sou pye pou ede yo.
 
Donk, globalman, pa gen anyen serye ki ka fèt si LETA vag sou yo. Se youn nan gwo pwoblèm Ayiti ta sipoze souliye nan kaye l pou l kòmanse solisyone. Men anfen! Kilè reyèlman va gen gouvèlman ki sousye de yo e ki va ba yo plas yo merite nan sosyete a?
(E. W. Védrine)

Kisa n ka fè pou ede Ministè Edikasyon Nasyonal Ayiti ?

Emmanuel W. Védrine
 

Bon, se yon kesyon anpil nan nou ka bay kèk repons patikilye pou li. Men kite m di w yon ti bagay: toutan nou menm Ayisyen pa deside travay pou Ayiti toutbon ak nanm / fòs / resous / bòn volonte nou enben jenerasyon lan 2000 lan ap toujou gen yon sèl lide nan tèt li: "Kite Ayiti". Donk, nan sans sa a youn nan bagay edikatè ayisyen nan dyaspora a ka panse met aksan sou li, se ta: "Estrateji pou kolabore ak Ministè Edikasyon Nasyonal Ayitil / bonjan edikatè ayisyen (Ayiti & nan dyaspora a)" pou wè kisa n fè (patikilyèman nou menm ki gen ti resous ak lakonesans). Nou kapab etale pwopozisyon sa yo konsa:

Kreye yon pajwèb (sit) oubyen yon lyenajwèb (koneksyon pajwèb) pou mete tout dokiman nou panse lekòl Ayiti ta bezwen ladan.
 
Mete yon lis pajwèb ki gen dokiman sou Ayiti ladan oubyen jis ogmante sou anyè elektwonik mwen kreye deja (The Haiti Superweb Directory) pou fasilite rechèch sou Ayiti.
 
Mennen yon kanpay pou ranmase papye rechèch / dokiman rechèch (ki an rapò ak Ayiti, elèv / chèchè k ap ekri sou Ayiti e dokiman rechèch an jeneral pou bay elèv ak anseyan Ayiti (nan tout nivo) aksè a rechèch pou ede yo).
 
Pou reyalize sa, se yon bagay fasil (osilontan ou kwè nan ide sa yo e ke ou ta renmen ede Ayiti elanse nan domèn Edikasyon ak Rechèch san tann se kwi pou n al lonje devan zòt pou reyalize yon seri ti pwojè fasil (nou menm nou ka fè) pou byennèt peyi nou. Nan sans sa a, koze "teknoloji" a nou pa ka kite l dèyè. Anpil Ayisyen ta grate tèt yo lè n mansyone 'teknoloji'. Kite m di w: Ayiti se youn nan peyi nan lemonn ki kale "sèvo" men pwoblèm nou sèke nou pa kwè nan "potansyalite" nou oubyen pran ti tan reflechi sou kijan pou n aprann itilize pwòp resous nou. Se yon konbit konsyantizasyon kote n bezwen tout moun, tout pwofesyonèl (Ayisyen kou blan), non sèlman pou ban nou koutmen men tou pou boukante lide, lide k rele lide pou devlope Ayiti. Donk, panse a kijan ou ka konsyantize edikatè ak espesyalis ayisyen (nan tout domèn pou aprann mete konesans yo o sèvis Ayiti) ak tout lòt moun ki ta vle ede nou.
Youn nan nannan koze a tou ta "kreyasyon yon bonjan sant rechèch Ayiti" (kote premyèman fòk gen konpitè pou kreye yon sistèm enfòmatize pou dokimante ep enprime materyèl sa yo). Sa ta pèmèt nou fè yon seri atelye ak monitè / anseyan / elèv dekwa pou bay pi bon rannman lekòl (nan kad devlopman ak estrateji pou itilize materyèl didaktik). Ann pa pale anpil, fè yon dal literati ak sa, men wè ki ide ou menm ki sousye de devlopman Ayiti ka bay, kisa ou ka pwodui pou Ayiti benefisye de li (nan yon lap de tan), ou menm ki gen tout kalte digri k pandye nan panno lakay ou: kòman Ayiti ka benefisye de yo? Panse a konkretizasyon ide sa yo.

Pou rejwenn prestij nou nan listwa e pou chanje imaj negatif Ayiti, sa depann de mwen /de ou/ de nou tout e jodi a se youn nan defi k kanpe an kwa nan wout pwogrè peyi nou pou n leve. Edikasyon se youn nan pòt lakay n ap bezwen chanje seri l pou kle siksè travay ladan. M swete ou va panse a ide sa yo epi pataje yo ak zanmi ou pou vin bay konkou nan gwo konbit sa a.

Patriyotikman, E. W. Védrine

Sou lang matènèl Ayiti ak Frankofoni

(Emmanuel W. VEDRINE)

Devlopman Ayiti ap fèt atravè yon prizdekonsyans de enpòtans lang matènèl la; sa pa vle di pou otan n ap mete de kote lang fransè a; gen yon travay ki ka fèt kote 2 lang yo rete kòtakòt san moun pa bay youn plis valè pase lòt.1 --- Constel Charles

Mwen espere ke tout Ayisyen KI PALE FRANSÈ KÒM LANG MATÈNÈL va li kòmantè Constel Charles la ak anpil atansyon. Lafans gen yon kanpay l ap fè, ki akselere nan ane 90 yo, kote l ap eseye sove lang Voltaire la oubyen akoz krentif li genyen pou anglè pa gen batay lengwistik la. Se sa kanpay «La francophonie» an ap pwone. Anyen ankò!

Lè nou poze kesyon sa a: Kisa Lafrans fè deja pou peyi frankofòn an(n) Afrik ak pou lòt peyi soudevlope ki egziste nan lemonn? � mwen doute Jacques Chirac ta bay yon REPONS KLÈ a sa. An menm tan, se pa yon kanpay m ap fè pou defann lang anglè a nonplis, ni lòt lang ansyen peyi pouvwa kolonyal yo, men mwen kwè metriz kèk lang se yon bagay enpòtan pou mete moun an kontak.

Annefè, nou viktim de kolonizasyon e nou viktim tou de komès esklav yo (sa gen plis pase 500 ane), fò n metrize kèk nan lang sa yo, MEN JIS KÒM YON MWAYEN POU KOMINIKE, paske nou bezwen konnen kèk nan lang prensipal ki pale nan lemonn jodiya (tèlke pa e.g, anglè, fransè, panyòl, pòtigè, alman, chinwa � jis pou site kèk) pou kominike ak plis moun epi chak lang nou pale se yon kilti nou reprezante e n ap an mezi pou kominike ak plizyè trilyon moun ki pale yo tou.

GWO PWOBLÈM nan se: Kijan nou itilize lang an jeneral (pou enpoze pouvwa, pou kominike youn ak lòt, pou fè chèlbè, pou blese moun, pou pwomote siperyorite) ? E pou reponn kesyon sa a, nou wè deja ke pifò swadizan entelektyèl ayisyen ak Ayisyen ki kapab yo ta itilize lang fransè a nan tan pase (kèk kontinye fè l toujou) plis kòm yon ZOUTI LENGWISTIK pou distanse yo de rès popilasyon an (moun ki enkapab yo nan plizyè fason, klas ba yo ki pale kreyòl sèlman). Toutsuit, nou ka analize tout prejije (si nou ta vle antre pi fon nan detay sosyolengwistik) ke NOUVO KOLON sa yo, ki ranplase ansyen kolon blan yo, envante men nou konnen ke se LAMAJORITE K AP POTE VIKTWA nan tout sans e nan sans sa a, lang kreyòl la siviv an(n) Ayiti e l ap kontinye siviv (paske PIFÒ Ayisyen ta vote pou chanjman nan tout nivo) nan yon peyi kote yo maltrete lang matènèl la pandan plis pase desanzan. Anplis, chanjan ki dwe fèt la se youn ki dwe kòmanse ANWO DESANN (dewotanba), sa vle di: li lè, li tan pou entelektyèl ayisyen ak sa ki kapab yo chanje mantalite kolonyal la epi panse a YON PEYI, YON DRAPO, YON PÈP, YON LANG, YON KILTI.

Kòm Constel Charles sijere, nou bezwen yon prizdekonsyans pou chanjman sa a fèt. Ide a se pa sèlman «itilizasyon lang» nan sosyete a, men tou pou n kòmanse VALORIZE sa ki pa nou, tout yon eritaj kiltirèl. Sa, nan yon sans, te enspire m tradui (an kreyòl kou an(n) anglè) yon entèvyou yon radyo Il Moris te fè ak Diane Guillemin � http://www.palli.ch/~kapeskreyol/ki_nov/moris/guillemin.php � kote l touche Ayiti.

«Tous les hommes sont frères» (Tout moun se frè) � yon sitasyon m pran nan tit liv gran lidè non-vyolans Endou a, Gandhi. Mwen toujou souliye fot sa a tout kote m ta wè l: AYITI SE YON PEYI FRANKOFÒN; se tankou nou ta di, nan yon sans, KANADA SE YON PEYI FRANKOFÒN tou byenke pa gen konparezon posib ant Ayiti ak Kanada (menm kan nou ta gen yon deba sou fenomèn lengwistik ki rele DIGLOSI a, http://ccat.sas.upenn.edu/~haroldfs/messeas/diglossia/node6.html , ki ta PLIS dekri sitiyasyon lengwistik Ayiti a.

Tradiksyon kreyòl sitasyon Constel Charles la (pa E. W. Védrine). Ref.: Fowòm «Haitian Politics» (Haitianpolitics@yahoogroups.com), mas. 2005

Nòt pou 'distribitè' ak 'mezondedisyon liv kreyòl'

Emmanuel W. Védrine

Ivè 2000
 

Yon ti nòt pou tout distribitè liv kreyòl ak mezondedisyon konsène - Kijan distribitè ak mezondedisyon liv kreyòl kapab ede nan solisyone kèk pwoblèm pou resanse piblikasyon liv ak dokiman ki ekri / k ap ekri sou /an kreyòl?

Se yon bèl kesyon tout moun pa kapab reponn si yo poko gen esperyans nan fè rechèch nan domèn bibliyografi (nenpòt tip). Rechèch bibliyografi se youn ki trè enpòtan (nan tout domèn) pou fasilite moun k ap fè rechèch jwenn referans trapde epi lokalize piblikasyon an ou sous sib yo . Ak entènèt la jounen jodiya, plizyè distribitè e mezondedisyon kapab kominike youn ak lòt trapde pou echanje enfòmasyon. Men èske koze sa yo fèt nan gran kominote ayisyen an (Ayiti ak dyaspora a)? - Repons lan se non. E poukisa sa pa fèt? Plizyè moun nan gran kominote ayisyen an pa rann kont pouvwa entènèt la genyen ak avantay bab e moustach li bay tout moun k ap fè biznis nan lemonn. Byenke nou konnen se yon liks zafè entènèt la ta ye an Ayiti, men gen CIBER CAFÉ Ayiti (byenke yo pa anpil) kote moun kapab abòne, tyeke imel yo, voye mesaj sou entènèt la nan lemonn antye (malgre pwoblèm elektrisite a egziste lakay).

Distribitè liv kreyòl ak liv ayisyen nan dyaspora a gen imel men pwoblèm nan se: èske yo sèvi ak li pou sikile trapde yon seri enfòmasyon ki kapab sèvi nan kad rechèch e menm fè piblisite pou biznis yo? Se grav si w ta mande yon distribitè ayisyen pou l ta ba w yon enfòmasyon trapde sou yon otè / liv yon otè li ta distribiye. Pou solisyone pwoblèm bibliyografik sa a, li enpòtan pou distribitè, mezondedisyon ayisyen yo ta repanse pouvwa entènèt la e aksè yo genyen pou òganize yo pi byen nan syèk tounèf la. Li enpòtan pou yo ta konstwi bonjan pajwèb pou ta mete tit liv yo pibliye (ane, otè, valè paj, rezime liv la) epi kataloge yo tou pa sijè, mete enfòmasyon sou otè a (tèlke bibliyografi l, kritik sou zèv li ki kapab parèt nan peryodik yo [jounal, revi]).

Tout travay sa yo kapab fèt trapde kote yo kapab disponib an liy pou lemonn antye epitou enpòtans pou rezime / fè deskripsyon liv sa yo (nan lang kreyòl, fransè) epi tradui yo nan lang anglè (lè sa posib) pou mache entènasyonal la.

Nou swete ti enfòmasyon sa yo kapab sikile pou ede moun k ap pwodui zèv kreyòl e panse a estrateji pou fè konnen piblikasyon ki disponib sou mache a pou zèv yo ekoule ak plis rapidite.

Pou mete yon diplis sou piblikasyon zèv kreyòl, tèks sa a trè enpòtan e nou ta renmen tout lektè pran l oserye, sikile l epi pwofite poze kesyon yo ta vle sou sijè a. Gen anpil ti pwoblèm nou ta remake tou nan zèv kreyòl k ap pibliye kote maniskri yo pa pase anba men kèk moun konpetan avan y al enprime. Tank zèv la ta swaye pi byen avan li al sou près, se plis siksè otè a ta genyen avè l men lefèt majorite tèks kreyòl yo se otè ki retire lajan nan pòch pou mete yo deyò epi genyen ki pa mande ransèyman sou kèk koze enpòtan avan piblikasyon an pran lari, konsa travay vaykevay kontinye fèt ki ta fè kèk moun pa respekte piblikasyon tèks kreyòl yo. Donk gen yon travay konsyantizasyon manch long ki dwe fèt pou moun k ap pibliye ta pran konsyans (tyeke moun ki ta parèt konpetan nan domèn lan pou tande sa yo di sou maniskri a. Pwofesyonèlman, se konsa sa ta dwe fèt. Mwen ta ankouraje moun k ap ekri an kreyòl tou (si yo potko janm suiv okenn seminè kreyòl) pou ta chèche mwayen fè sa (ak moun ki konpetan, moun ki deja gen yon fòmasyon lengwistik) epi chèche genyen kèk bon liv, diksyonè sou kreyòl (kòm zouti referans). Lè yon diksyonè soti, otè a toujou gen entansyon pibliye yon nouvo edisyon, chèche konnen si tèl diksyonè ta gen yon dezyèm, twazyèm edisyon. Edisyon ki pi resan an se li k ta pi bon (kote otè a fè koreksyon epi ogmante sou kapasite liv la).

© E. W. Védrine, ivè 2000

Diskou Bataille de Vertière

(Emmanuel W. VEDRINE),
University of Massachusetts-Boston, novanm 1994

Mesyedam, o non Klib Ayisyen nan UMass-Boston e kòm ansyen etidyan nan inivèsite a, mwen fyè pou reponn prezan nan gran evennman sa a ki raple m pèp mwen an 190 ane pase. Pou moun ki pa familye ak Istwa Ayiti, Bataille de Vertière vle di anpil bagay pou mwen epi l te fèt yon sèl fwa nan istwa peyi m.

18 Novanm 1803, nou te gen yon sèl bi: libere tèt nou, kase chenn esklavay la, chenn ke Toussaint, Dessalines ak lòt ewo ayisyen t ap eseye kase depi lontan. Jodiya, mwen sonje ankò yon pawòl selèb ke Toussaint te di lè fransè yo te kidnape l: «Ou rache pyebwa libète Nwa yo. L ap repouse atravè rasin li yo paske yo fon nan tè epi yo anpil».

Rasin sa yo ke Toussaint te mansyone yo akouche 18 Novanm 1803. Jodiya, si yo ta mande m: «Èske ou kontan?Èske ou kontan pou selebre Bataille de Vertière? Èske ou kontan ak glwa Ayisyen gen lan listwa? Èske ou kontan ak tit yo bay Ayiti kòm Premye Repiblik Nwa nan lemonn?». Repons mwen se wi ak non. Mwen di wi lè m sonje ewo ayisyen sa yo ki te prè pou sakrifye tèt yo pou libere pèp mwen ak peyi m, lè m sonje Dessalines ki te di: «Nou dwe viv lib oubyen nou mouri». Wi, mwen sonje dènye mo Toussaint yo lè li t ap kite peyi l pou yo t al anprizone l Fort Dejoux nan Montay Jura an Frans. Mwen di non paske nou menm Ayisyen, nou gen yon chemen long pou n pakouri. Apre 190 ane kòm nasyon, nou te sipoze egzanp nasyon k ap ede lòt. Nou pa t sipoze gen grangou lakay nou, nou pa t sipoze gen ti Ayisyen k ap mande, dòmi nan lari; nou pa t sipoze gen yon to analfabèt 85%, swen medikal pòv. Nou te sipoze gen lekòl gratis pou tout Ayisyen. Nou pa t sipoze gen Ayisyen k ap touye frè ak sè yo san rezon.

Ayiti jodiya pa Ayiti 1803 a. Mwen wè l plis kòm yon nasyon ki divize kote klas k ap gouvène a oprese rès popilasyon an. Yon peyi ki gen yon ame k ap touye pwòp pèp li jis paske l vle pran gou demokrasi.

Jodiya, mwen pa ka fyè de peyi m lè m wè sa frè m yo fè 30 Septanm 1991. Mwen pa ka fyè lè prèske dismil Ayisyen pèdi lavi yo nan mwens pase dezan paske yo te vote yon kandida ke yo te chwazi. Mwen pa ka fyè lè m konnen lame a ak zenglendo ap pèsekite pèp mwen an, lè atache ak zenglendo ap pèsekite yo. Mwen pa ka fyè lè m wè y ap riske vi yo nan gwo lanmè pou eseye rive Miyami. Mwen pa ka fyè lè reken yo ap selebre paske pèp mwen an ap kite peyi l. Mwen pa ka fyè fason yo trete yo Guantanamo.

Mwen pa kontan fason yo trete yo aletranje. Mwen pa kontan fason laprès montre yo, chwazi yo kòm bouk emisè nan plizyè sikonstans. Nou menm Ayisyen, nou soti lwen epi nou gen chemen long pou n pakouri toujou.

Si Toussaint, Dessalines, Capois Lamort, Charlemagne Péralte te vivan jodiya, mwen pa panse yo t ap fyè nonplis pou jan Ayiti ye jodiya. Nou gen pou n travay di, nou bezwen edike, nou bezwen lite pou yon Dezyèm Endepandans, lite pou repran fyète nou nan listwa.

An memwa ewo ayisyen sa yo ki te prè pou mouri pou libète pèp yo, liberasyon patri yo yo, pou demokrasi ak jistis nan dizuityèm, disnevyèm ak ventyèm syèk, mwen dedye powèm sa a, «Si m te, m ta…», pou yo.

Florida: ou pale kreyòl?

Pa Hérold Israel

Plizyè santèn milye Ayisyen ki imigre depi yon trantèn ane nan zòn sid Florida kòmanse fè l tounen yon plas pou yo. Lang yo tou.

A kèk jou de eleksyon minisipal vil Nò Miyami, nan Florida , yon majistri orijin ayisyen ap dirije depi 2001, biwo vot yo atann ki tabli nan bibliyotèk piblik la gentan plen ra bouch ak moun ki gen pou vote. Se menm bagay la yo te konstate pou eleksyon prezidansyèl yo an novanm 2004: kreyòl ayisyen okipe yon gwo plas nan tout afich yo. Pesonn moun pa ka pretann eli a yon pòs nan vil sa a ki gen anviwon 60'000 moun � katriyèm an tèm enpòtans konte Dade, youn ki boure ak plis moun nan Florida � si moun sa a pa ta ka menm degaje nan kèk mo kreyòl.

Mansyone Kevin Burns nan koze sa a, sèl kandida Blan pou pòs lameri Nò Miyami, gen pou l fè konpetisyon ak twa lòt kandida floridyen orijin ayisyen. Li pa pale lang Toussaint Louverture la men misye bonbade distri a ak afich pou kanpay li, anplis li anboche yon pòtpawòl ki Ayisyen. «Evidamman, li pa gen chwa», Hubert Faustin fè konnen, ansyen animatè kiltirèl nan Pòtoprens ki tabli an Florida jodiya. Kreyòl se senbòl pwa ekonomik, kiltirèl e politik kominote ayisyen an.»

Pwa politik Ayisyen yo
E pou koz. 500'000 Ayisyen k ap viv aktyèlman nan rejyon an gen 2 reprezantan nan palman Leta, menm janm plizyè lòt moun ki nan konsèy minisipal yo. Pwa yo nan lavi politik e ekonomik Eta Solèy la («État du soleil, Ndlr») tankou pa egzanp gouvènè Jeb Bush � frè prezidan George W. Bush, fè mete sou pye yon gwoup espesyal dekwa pou konseye l sou mannyè Florida ka ede vwazen antiyè l la.

Pandan plizyè vag siksesif de plizyè moun ki sot Ayiti depi yon trantèn ane, vil kouwè Nò Miyami oubyen distri «Little River» (Ti Rivyè) vin tounen bèso kominote ayisyèn sid Florida. Akoz fòs bagay yo, kreyòl enpoze l ti pa ti pa nan zòn estratejik sa a nan penensil la. Nan òfdanplwa yo, kreyòl menm tounen yon atou, nan sèten ka, yon egzijans.

Soti konte Palm Beach rive nan Miami-Dade, kreyòl ap fè konpetisyon ak anglè e espayòl nan afich yo: komès, otobis, lopital, pajwèb ak biwo leta yo. nan Coral Springs pa egzanp, a yon karantèn kilomèt de Miyami, Ayisyen yo tèlman anpil ke sèvis lapolis oblije fè tradui an kreyòl dènye edisyon «Florida Criminal and Traffic Law Manual» (Manyèl Eta Florid sou Lwa kriminèl ak Trafik), ki rezime lwa ak reglemantasyon ki an vigè an matyè kriminèl ak sekirite woutyè. De Tampa a Miyami , majorite inivèsite yo enkòpore lang kreyòl nan pwogram yo epi gen seksyon nan bibliyotèk yo ki chaje ak liv ayisyen. Yon bonjan pèse pou lang sa a manm «bonne société haïtienne» ki edike an fransè meprize �. «An(n) Ayiti, kreyòl se yon lang moun san valè, Rodson Josselin, yon jounalis ayisyen, ki pa gen lontan depi l benefisye azil politik Etazini, esplike. Isit (nan Florida , espansyon rapid lang kreyòl la mache men nan men avèk enpòtans li nan pouvwa dacha moun ki pale l.»

Paradòks la pa echape powèt André Fouad, youn nan otorite kilti kreyòl la nan Florida . «Plis moun ki sot Ayiti a edike, plis li montre mepri l pou kreyòl», li deklare, ou ankò sou pèz bouzwazi ayisyèn ki sot Pòtoprens ak kontak lip pran avèk  Alliance française nan Miyami, ki an menm tan y ap konplimante l pou rekèy pwezi kreyòl li, Bri Lanwit (Les bruits de la nuit), yon estrè ladan parèt nan l'Anthologie de la littérature haïtienne 1901-2001, plenyen dèske l pa t ekri an fransè �

Mepri elit frankofòn nan
«Konpòtman sa a remakab sèlman pami moun ki fè pati klas mwayèn avanse a, Mitsuka Pigniat, ko-direktris «Soccer City» deklare; se yon antrepriz ki angaje l nan pwomosyon foutbòl ayisyen nan Miyami. Ansyèn elèv Sacré-Coeur de Turgeau, youn nan lekòl kongregasyonis pi aristokrat yo nan Pòtoprens; li lage mepri sa a sou kont «edikasyon yo resevwa e sèten nòm enseyan relijye yo te enpoze nan lekòl sa yo lontan � tankou entèdiksyon fòmèl pou elèv pa pale kreyòl nan klas e nan lakou lekòl pandan rekreyasyon. Sosyete ayisyèn très konplekse e boure ak prejije. Lefèt yon moun pa ka esprime l an fransè, sa vle di ke moun sa a fè pati lamas, donk yon viktim mepri. Depi lendepandans sa te konsa.»

Repòtè nan HTN («Haitian Television Network» / Rezo Televizyon Aysiyen), sèl pwogram televizyon ki emèt 24 sou 24, Herby Richmond estime ke monte lang kreyòl la gen anpil pou wè ak nouvo lidè orijin ayisyen yo nan koze desizyon k ap pran pou tèlkòm konseye minisipal yo, palman an, administrasyon piblik, inivèsitè, etc. «Sa pa gen lontan depi m kontre ak yon Nwa Ameriken e li te etone pou konstate a kèk kilomèt ronn nan, li te prèske enposib tande yon moun esprime l nan lang anglè, misye ajoute. Pou li menm ki sot Washington, Florida pa gen resanblans yon eta ameriken. Sa fè m fyè pito. E trè kontan». Se pa mal pou yon kominote ki pratikman pa t egziste trantan de sa!

(Vèsyon kreyòl: Emmanuel W. Védrine)

Ayiti ak otodestriksyon

Emmanuel W. Védrine

Defi a devan NOU e devan CHAK NAN NOU: Kisa n ka fè? Kisa CHAK NAN NOU ka fè pou chanje vizay sal Ayiti? Se kesyon pou n poze.

Li tris anpil lè w tande gen PLIS PASE 20 PATI POLITIK an(n) Ayiti. Si swadizan politisyen ayisyen oubyen lidè te reyèlman serye pou peyi a ale vè lavan, sètènman yo ta met tèt ansanm pou redui chif la a 3, eseye òganize eleksyon fason yo òganize isit Ozetazini (premyèman, kandida yo ale nan eleksyon primè prezidansyèl) epi 2 pati ale nan final. «NON: paske mwen pa reyèlman wè YON PEYI, men pito fason pou jwenn dola vèt pou pati politik mwen an k ap fonksyone tankou yon ONG».

Donk, mwen kapab konprann kèk moun lè yo di: «Mwen rayi politik ayisyen». Bon, mwen devine pifò moun ki reyèlman sousye pou gen chanjman an(n) Ayiti pa renmen fason bagay yo ye. Yon fwa yon moun eli… woy!!! gwo koze!!! ou tande: «Te gen magouy … yo te vòlè bilten…»;  batay isit, lòtbò… Donk w ap mande poukisa an(n) Ayiti lè yon moun eli lòt pati yo pa kapab tann moun sa a acheve manda l? Sètènman, kapab gen «opozisyon» nan yon sosyete demokratik, men sa pa ta vle di «destriksyon» pou otan.

Sa nou wè atravè istwa politik Ayiti se DECHOUKAY oubyen DESTABILIZASYON depi endepandans peyi a (1804) pou rive nan bisantnè endepandans li (2004), e sa fèt nan tout nivo – pa sèlman nan nivo politik.

Se tout yon mantalite, youn ki gen pou wè ak DESTRIKSYON (moun ki sot nan menm klas, domèn, gwoup, enstitisyon, travay, òganizasyon, relijyon ap goumen youn ak lòt). Yon kous rat! Nou gen yon trè bèl egzanp sa k te pase isit katran de sa nan eleksyon prezidansyèl Ozetazini. Entèpretasyon rapid mwen de sa reflete nan powèm anba a:

KOUDETA NAN PEYI SIVILIZE

Koudeta peyi sivilize, gwo koze!
Tout kote nan lemonn branche pou obsève
Latwoublay blayi nan yon kokenn eleksyon
Ki pral potomitan anndan tout desizyon.

Yon siklòn politik balize Florida
Bilten Papiyon gentan vin pou gate sa
Batay legal pou rekontaj vot yo pete
Bagay yo mele kay Tonton Sam tout bon vre!

Gwo koze, koudeta peyi sivilize
Pèp ki pa te byen vote ap rele anmwe
Rezilta eleksyon sa a dire bon bout tan
Poudi pa ta gen magouy pou koupe devan?

Lobo pete devan grenn je lemonn antye
Leson tounèf pou ti peyi soudevlope
Kokenn batay ant kandida pou pran pouvwa.
Ala tray, demokrasi tonbe nan koma!

De (2) kandida yo, nan yon fason sivilize, te pote ka a nan tribinal e jis nan LAKOU SIPRÈM pou yon dènye desizyon. E finalman, SA REGLE! De (2) pati yo ak pèp meriken an sige. Pafwa w ap mande: Èske se yon KILTI POLITIK an(n) Ayiti (lè w ap gade degradasyon eta bagay yo)? Youn nan bagay anpil moun renmen nan majistra Tom Menino (Boston) se lè l di: «Mwen pa yon moun ki fò nan pale, men mwen konn kijan pou fè bagay yo mache». Nan politik ayisyen, se revè a: «Mwen se youn moun ki fò nan pale, men mwen pa konn kijan pou fè bagay yo mache».!

Jèn Ayisyen ak Lidèchip
Emmanuel W. Védrine
 

Fillette
Fille haïtienne. © 2004 Marie Jo Mont-Reynaud.
Lè m te kòmanse panse seryezman a pwoblèm yo, mwen ekri ti atik sa a :

«Ki fiti jenès la»

Nou kwè li trè enpòtan pou montre jèn ayisyen kijan pou bati LIDÈCHIP. Se tout yon PWOGRAM MANCHLONG ki ta dwe fèt an(n) Ayiti kou nan dyaspora a ak jèn yo, montre yo ESTRATEJI pou òganize tèt yo (ke yo pa jis la pou FÈ GRÈV, KRAZE BRIZE pou ti krik ti krak, BOULE KAWOUTCHOU�). Menm lè w ap fè grèv, gen yon seri DISIPLIN a suiv (ou respekte leta /otorite ki reprezante leta). Leta tou dwe respekte dwa sitwayen yo ki gen dwa reyini PASIFIKMAN dapre konstitisyon an.

Jèn ayisyen bezwen MODÈL pou yo gade sou li ak ANKADREMAN. Modèl sa yo se nan nou menm ADIL y ap chèche yo. Mwen ta sijere nan sans sa a pou ta pwopoze yon KONFERANS ANYÈL POU JÈN AYISYEN (ki Ayiti ak nan Dyaspora a). Se yon konferans ki te ka dire 2-3 jou, dekwa pou yo ta prezante pwoblèm yo epi pwopoze yon seri solisyon, fè yon seri atelye pou yo.

LAJENÈS SE FITI YON YON PEYI. Si gouvèlman yon peyi pa ta panche sou pwoblèm lajenès, ou mèt konnen gouvèlman sa a pa gen anyen nan tèt li pou fiti peyi sa a. JÈN JODI SE LIDÈ DEMEN; donk si yo medyòk jodi (epi n pa prepare yo) enben demen y ap LIDÈ MEDYÒK tou.

KÈK NAN PWOBLÈM JÈN AN(N) AYITI AP KONFWONTE :

Yo pa konn kote fiti yo gad.
Pa gen modèl pozitif pou gade (plizyè fwa).
Pa gen yon seri pwogram nan medya a (jounal, radyo, TV k ape de yo /pale de pwoblèm yo epi pwopoze solisyon).
FRISTRASYON � Anpil konfwonte plizyè tip de fristrasyon kote yo konn menm panse a suisid.
Koze ki TABOU nan sosyete ayisyèn nan e ki gen gwo enfliyans sou yo.
Ann pran pa ekzanp «reyalite pwoblèm seksyèl». SÈKS se yon koze TABOU ke paran ayisyen ta fè tout posib yo pou evite pale de li, e an(n) Ayiti pwoblèm nan pi grav toujou kote edikasyon majorite paran pa t janm fèt sou sa. Donk sosyete a ta dwe panche sou pwen sa a pou wè kijan yo ta kapab ede jèn yo, tabli sant kote yo te ka jwenn konsèy yo bezwen. Isit, nan prèske tout lekòl Ezazini, gen espesyalis nan «travay sosyal» ki la pou sa. Nou konnen se yon fenomèn nan lekòl (mwayen, segondè) kote anpil ti medam kòmanse ansent. Lefèt ke gen yon seri pwogram ki la deja pou ankadre yo, donk pa yo pa tèlman gen yon seri fristrasyon menm jan ak jèn tifi Ayiti ki ta pran nan gonm (nan laj sa a).

Anpil fwa Ayiti, ti medam yo fè AVÒTMAN ki pi devan konn koze kèk pwoblèm grav pou yo kote kèk konn fè ENFEKSYON ki koze yo ale nan peyi san chapo. Yo sou tansyon tou an(n) Ayiti lè sa rive lefèt ke pa gen yon seri sant ki la pou pran koze yo an men pou ede yo, ba yo tout konsèy posib. Jenn tifi a an(n) Ayiti ki lekòl, depi l ta tonbe ansent, li panse lekòl fini pou li, li panse sosyete a ba l do e sa k pi rèd la li vin tounen yon bèt nwa pou paran li. Donk EDIKASYON SEKSYÈL nan sans sa a ta dwe yon sijè pou yo ta diskite sou li nan kad pwoblèm jèn yo epi pwoblèm tou ki egziste ak MALADI VENERYÈN .

Anpil jèn yo, nan laj katòzan, gentan fòme (sitou tifi yo) � �

Se laj anpil tou kòmanse fè ti renmen. Gen tout yon TRANSFÒMASYON FIZYOLOJIK lakay jèn yo nan laj sa a. Depi n ap pale de RENMEN , konpè SÈKS pa twò lwen. Se vre, gen pwogram ki pale tou de ABTINANS . Men nou konnen reyalite a nan kad BEZWEN SEKSYÈL kote se pa majorite jèn yo ki pral mete «abtinans» an(n) aplikasyon. Donk EDIKASYON SEKSYÈL pou jèn yo se yon sijè ki ta dwe diskite an grann manchèt (nan lekòl, radyo, televizyon, jounal� nan tout medya posib pou atenn jèn yo).

(E. W. Vedrine)

KOMANTÈ - Jèn Ayisyen ak Lidèchip

(yon moun voye)

«Ayiti se swadizan yon peyi trè 'kretyen' e se sa k fè koze seksyèl yo tabou pou jèn yo. Paske an prensip, yon jèn pa gen dwa nan relasyon si l pa marye. Donk, pwogram prevansyon yo pa ka mòde aklè, paske gen anpil pwotestan, katolik, elatriye. Ou pa ka pale yo pa egzanp de kapòt pou jèn,   piske pa dwe gen relasyon seksyèl ant jèn.

Yon zanmi pwotestan t ap di m lòt jou jan l te sezi lè l te pran konesans estatistik Sant JESKYO nan Pòtoprens ki okipe zafè moun ki gen SIDA. M kwè se chif 99 oubyen 2000 ki revele  pifò jèn fi ki fè avòtman (anviwon 70%) se pwotestan (kidonk, relasyon yo fèt anba chal). Jèn sa yo vin pou kont yo. Men, kanta pou ti advantis, ka a pi konplike paske se paran yo (manman yo sitou) ki mennen yo fè avòtman, paske si ti jèn advantis la ansent, se tout fanmi a yo eskominye nan legliz la.

An palan de sa, nan mwa ki sot pase yo, m t ap prepare yon  dokiman sou valè ayisyen, e yo te prèske entèdi m pale de reyalite �masisi' nan dokiman an paske gen anpil gwo tèt nan enstitisyon an (pwotestan kou katolik), sa  pa t ap fè yo plezi. Poutan, se te jis yon egzanp, jisteman pou montre gen nan sosyete (an(n) Afrik), si 2 gason ap mache men nan men, se jis yon siy kiltirèl, alòske pou lòt sosyete tankou Ayiti, yo nan metye.»

Refleksyon sou 7 Fevriye 2019 : 33 ane apre Rejim Duvalier a tonbe
Yon gwo chapit nan istwa Ayiti (20èm, 21èm syèk)… Tranntwa ane depi diktati Duvalier a (papa, pitit) tonbe, èske Ayiti avanse oubyen l rekile plis? Pa gen dout se kesyon anpil Ayisyen ta poze jodiya. Pèp la t ap selebre 33 ane de sa; li t ap chante «Ayiti libere 7 fevriye 1986».
Li t ap viv anba yon diktati fewòs pandan 28 an (1957 – 1986), kote l pa t ka esprime l. Li te reyèlman kontan 7 fevriye 1986 lè l te ka kòmanse respire yon lòt lè, lè l te ka esprime l san kè kase. Men ki pwogrè Ayiti fè apre 3 deseni sa yo, lè n ap tande kri pèp la (depi avan 2018, e rive jounen jodiya)?
Nou pa reyèlman wè chanjman (radikal) ki fèt, apa kèk bèl atik ki ekri nan Konstitisyon 1987 la. Men la a ankò, se yon konstitisyon ki bezwen revize, e amande (pou debloke Ayisyen dyaspora* dekwa pou yo ka patisipe nòmalman nan politik peyi a). Men (palmantè) yo pa bloke plizyè milyon dola vèt dyaspora sa a ap voye (atravè transfè) lajan, e ki konsidere kòm kolòn vètebral ekonomi Ayiti (ki kenbe l vivan toujou, nan koma li ye).
Wi nou tande kri pèp ayisyen a plizyè repriz, kote yo fatige ak sitiyasyon Ayiti ap viv depi lontan (ensekirite, lavichè, povrete, anpil jèn k ap kite al Brezil, Chili*, sa ki kontinye ap riske vi yo nan pran kanntè pou ateri Bahamas, Miyami… e tout sa nou kapab mete de negatif ke pèp la ap viv).
Menm reyalite sa a te enspire n pibliye (premye edisyon) yon woman istorik / post-dechoukay* (an 1994), titre
Sezon Sechrès Ayiti*. Plizoumwen liv sa a rezime anpil nan pwoblèm sa yo pèp Ayisyen ap viv depi lontan. Sa pa t sifi; nan youn nan refleksyon nou an 2000, nou pibliye 16 Pwen pou ede Ayiti bouje.
Resamman, nou t ap tande yon seri vokal kote pèp la ap kriye. Li pa kapab ankò; li pa ka manje; li pa gen travay... N ap tande vokal yon seri pwofesyonèl, sa y ap fè pa egzanp pou siviv, travay imilyan y ap fè kote lè bagay la te bon pou yo, menm bòn lakay yo pa t ap fè sa y ap fè aktyèlman.
Men nou dwe gade tout moun kòm moun... Akoz aksè sèten moun pa genyen, yo oblije fè yon seri bagay. N ap mande aktè politik yo kisa yo gen nan tèt yo. Nou vle refere a sa yo ki te ale nan eleksyon, ki eli, epi ki monte sou pouvwa.
N ap pale de prezidan, senatè, depite, majistra... Lè n ap gade sa k ap fèt nan lemond, nan lòt peyi, o nivo devlopman e pwogrè… politisyen ap travay kote yo vize peyi yo malgre ka gen divèjans d ide antre yo. An Ayiti, se kòmsi l nòmal pou monte sou pouvwa atravè kanpay blòf pou vin vòlè, plen pòch, fè gagòt ak lajan peyi a…
Nou tande anpil pale anpil ki fèt ane pase sou kòb Petro-Caribe a. Defen Hugo Chávez fè tout efò posib li pou te ede Ayiti (ak yon kè imanis), men malerezman tout benefis lajan sa a ki ta dwe sèvi pou bati enfrastrikti peyi a, ebyen yo fè gagòt ak li…, e li gen tan tounen lafimen (li disparèt)…
Se vre, pèp la gen dwa manifeste pou reklame dwa l... Tout vòlè sa yo ta dwe anba kòd, e n ap jwenn ladan yo ki nan gran pozisyon toujou. Donk lè pèp la ap reklame jistis, n ap di: èske vòlè ka jije vòlè? Se kesyon nou ka poze nan yon sans. An tèm jistis, nou pa kwè l ap jwenn sa lè nou konn verite sou tanbou (kilès ki vrèman serye ki pral ba l jistis?).
Nou tande anpil nan kri pèp la. Anpil kriye pou manje yo pa ka jwenn, yo pa gen lajan pou achte nonplis pase yo p ap travay. Men gwo kesyon nou ka poze, se: kisa Ayiti pwodui, an tèm agrikilti? Pa egzanp, depi plizyè ane, gouvènman monte /gouvènman desann, men Ayiti rete an plas (nou pa wè chanjman)… Nou wè pandan kanpay elektoral yo, agrikilti pa yon sijè yo pale de li (an tèm revolisyon ki ta dwe fèt ladan, pou ta gen ase manje) pou ta met Ayiti nan yon nivo ekonomik elve pou ede nan devlopman l.
Revolisyon sa a dwe fèt nan agrikilti, nan pwodiksyon tout bagay ki an rapò ak li. Malerezman, sa pa enterese yo lè y ap fè kanpay. Yo jis ap eseye monte sou pouvwa pou enterè pèsonèl yo. Nou dwe mansyone tou yon seri enfrastrikti tankou gwo wout (otowout ou haywe) ki ta dwe fèt pou konekte tout depatman e komin, dekwa pou moun pa kontinye konsantre nan kapital la (Pòtoprens) pou tout bagay…
Yon fwa wout sa yo ta fèt, kapital la ta dekonsantre (ak pakèt moun ki anpile ladan). Touris nasyonal e entènasyonal ta sikile san pwoblèm, e sa ta ede anpil nan ekonomi peyi a. Kominikasyon e transpòtasyon ta fèt rapidman. Sa t a ede anpil nan devlopman enfrastrikti komin yo pou devlopman ekonomi lokal ak atraksyon touristik kèk ladan yo genyen, ki bezwen devlope.
Pa egzanp, n ap gade sa k te pase nan tranblemanntè janvye 2010 la. Anpil moun ki te la (nan kapital la), yo kapab te de pasaj nan Pòtoprens; yo ta vin regle yon bagay, vin fè yon paspò, yon katdidantite... yon bagay kèlkonk, epi tranblemanntè a bare yo. Si depatman e komin kote yo soti a te devlope, anpil ladan yo pa ta viktim.
Donk, nou menm Ayisyen, etan endividi (ki pa gen pouvwa politik), kisa nou ka fè (nan potansyèl nou)? Gen kèk epòk enpòtan, kote n dwe leve kanpe, kote n dwe leve vwa nou (an tèm travay eklerasyon nou ka fè  e dwe fè pou ouvri zye lòt). Solisyon an pa nan kraze-brize vit magazen, li pa nan boule kawotchou, li pa nan lage dife nan biznis moun... Li pa nan vyolans.
Men pito se konnen reyalite peyi a ap viv, enpòtans pou Ayisyen solidarize, e kòman li enpòtan nan moman difisil pou n gade ki solisyon nou ka pote. Li trè enpòtan tou lè epòk eleksyon pou n reflechi byen kilès nou pral vote (ki dosye kandida sa a? ki travay pozitif kandida a fè deja nan sosyete a? èske se yon kandida ki gen moral?).
Gen moun yo peye pou vote. Genyen yo bay yon kout kleren pou vote. Genyen ki vote pou yon plat manje… Donk li lè li tan pou Ayisyen aprann vote ak konsyans (pa pou enterè pèsonèl men pito pou enterè yon peyi, pa sou emosyon men pito apre refleksyon).
Prezidan Obama fè yon kòmantè enpòtan, kote l di ke lidè nou chwazi pou dirije n, sa reflete karaktè yon nasyon. Se yon kòmantè ki enpòtan pou Ayisyen reflechi sou li, an tèm chwa lidè y ap fè pou dirije yo (lè n ap gade pa egzanp pèp k ap vote yon seri kandida vòlè, ki gen gang, ki nan gang, ki nan tout sòs, e ki san moral) sa reflete nivo moun k ap vote yo.
An konklizyon, panse a kote Ayiti ye jodiya, sa ou ka fè nan kapasite w oubyen an gwoup pou ede. Pa jis ret chita lè gen posiblite pou fè yon bagay ki ka benefisye lòt moun, e tout peyi a. Chak nan nou ka yon lidè (nan domèn pa nou), osilontan nou pran devan pou tanmen travay nou wè ki dwe fèt. Konsa, chak endividi dwe poze tèt yo sa a: kisa m fè ki pozitif deja pou ede Ayiti, komin mwen soti a, oubyen kominote kote m ap viv ladan an? Li pa janm two ta pou fè sa k bon. Panse a sa tou kòm yon devwa sivik, e patriyotik (kòm endividi ki konprann sitiyasyon Ayiti), e kijan ou ka fè pa fè pati de yon konbit pou chanjman.

Lazil, yon komin ki ka vin yon atraksyson touristik Ayiti
Komin Lazil … Premyèman, li enpòtan pou moun nan komin sa a lokalize tout sit touristik ki ladan. Dezyèmman, se ta amenajman yo (pou touris), travay ki dwe fèt ladan yo. Pa egzanp lè nou pran yon sodo kouwè Sous Goudèt.
se yon atraksyon touristik ki ta dwe ka amenaje pou atire touris (nasyonal e entènasyonal). Gen travay ki bezwen fèt ladan, tèlke: kijan yo ka esplwate l pou konsève dlo sa a pou awoze tè, itilizasyon l pou jenere elektrisite, teknik pou al plen rezèvwa (an beton, ki ka konstwi) pou awoze tè nan zòn lan, wout vwatirab pou mennen touris ladan, e kote pou yo desann (motèl, guesthouse)… Tout ide sa yo kapab diskite sou yon fowòm, ak tout moun Lazil ki sou WhatsApp pou diskite anpil travay (an tèm panse, ak estrateji) pou devlopman komin sa a.
Azilwa yo gaye (sitou sa ki nan dyaspora). Li enpòtan pou yo ta òganize yo, epi rete an kontak ak komin nan. Yon fwa yo òganize (espesyalman atravè rezo sosyal yo), y ap kapab debat tout ide ki an rapò ak devlopman komin nan, e panse a estrateji pou atenn objektif sa yo, enkli envestisman nan plizyè domèn, pou kreye opòtinite travay. Lè ou fè esperyans viv nan gran peyi (ou peyi devlope), ou gen yon ide jeneral (kijan yo esplwate tout bagay pou fè lajan)… Men nou wè gen jèn ki enterese pran bon direksyon nan kad devlopman Lazil, diferan de ansyen jenerasyon yo ki maton nan pale anpil. Donk nou ka twoke lide k ap ede nan sans sa a, sitou jèn sa yo k ap viv nan komin lan.
Ak avantaj wot teknoloji jodiya, anpil bagay ka fèt atravè kominikasyon long distans. Li enpòtan pou kreye fowòm ak tout Azilwa ki sou WhatsApp, facebook (espesyalman ak sa yo k ap viv nan dyaspora, ki gen plis aksè a wot teknoloji). Konsa, ide sa yo kapab diskite an lon e an laj... Anpil moun Lazil (ki nan dyaspora) sou WhastsApp deja, pou òganize yo, etan gwoup… Pa gade sou moun k ap pèdi tan pale met la. Depi nou wè gen yon travay nou ka fè pou ede, anbake n ladan. Pa konte sou Pòl, Jak, Pyè... Nou ka ede anpil ak ide, e dokimante anpil bagay sou Lazil… Yon fwa yo voye dokiman sou Lazil ban nou, atravè imel…
Bon depi gwoup jèn lazil oubyen kèk jèn lanse yon fowòm pou moun Lazil, sa pral yon bèl ide pou tout sa ki sou WhatsApp make objektif (bi) li, respè chak moun dwe genyen pou opinyon lòt, patisipasyon (aktif) tout moun. Si moun nan konekte, fò l ka patisipe nan deba /twoke lide...
Wout… Nou pa ka pale de devlopman Lazil, san pa gen devlopman wout k ap fèt… Se rezon sa a nou di ke li enpòtan pou gen yon fowòm atravè whatsApp ak plizyè moun Lazil pou debat sijè enpòtan sa yo… Yon fwa nou menm moun Lazil ka idantifye tout sit touristik yo nan tout seksyon riral Lazil, epi make yo nan yon kaye, Nou ka pataje yo ak yon fowòm moun Lazil, oubyen voye lis la bay imel nou, epi n ap ajoute yo nan dokiman nou pibliye gratis sou Lazil. Se konsa nou ka ede Lazil, gratis ti cheri ak ide, dokimante tout bagay sou komin sa a sou entènèt la.
Sou kesyon wout, nou menm ki nan komin Lazil dwe vini ak yon lis wout ki bezwen fèt, ki bezwen ouvri ak traktè (menm si yo pa asfalte). Donk otorite yo dwe travay sou sa, pou mande konkou pouvwa santral la (pou traktè fè travay la), pou ouvri tout wout Lazil ki enpòtan pou vayevyen komèsyal, e pou fasilite kominikasyon entèn.
Yon fwa wout presipal yo ouvri, enkli wout ki relye ak sit touristik yo (ki ka idantifye), sa pral pèmèt yon flo touris o nivo nasyonal /lokal, e menm entènasyonal (selon vizyon devlopman nou pou Lazil). Ankò, sa pa ka rive fèt san yon fowòm, kote moun ki sot Lazil pa ini yo, fè yon sèl vwa ak tout sa yo k ap viv nan dyaspora pou dakò sou sa, patisipe ladan pou twoke lide…
Pa egzanp, depi n leve tou piti, nou jwenn wout Mòn Oko a ki bay pwoblèm, li twò etwat. Li bezwen ouvri, dekwa 3 machin ka pase ladan san pwoblèm. Se yon wout enpòtan, pase li relye wout nasyonal sid ak Lazil. Yon fwa l ouvri, se nan kèk minit moun ka soti sou wout sid la, epi antre Lazil. Donk pa ka gen flo touris (pou brase ekonomi Ayiti, komin yo) san pa gen wout ki konekte tout sit touristik tout kote Ayiti, pou moun fè lajan…
Politisyen ki an fonksyon, moun ki pral nan kanpay (pou diferan pòs) dwe pale sou sa oubyen sa dwe enki nan kanpay yo. Bagay sa yo enpòtan pou reflechi sou yo, epi pou dyaspora a patisipe tou nan pwojè travay k ap fèt (si genyen), patikilyèman chak moun ki soti nan yon komin dwe panse kòman li ka ede komin sa a… Ayiti gen 145 komin, e 571 seksyon kominal. Yon fwa chak komin rive òganize yo ak moun nan komin sa yo (e sa yo ki nan dyaspora), travay ansanm ak otorite lokal yo (pou byennèt komin nan), n ap wè devlopman Ayiti, kijan li ka fèt pi rapid nan avantay tout Ayisyen.

FOWÒM MOUN Lazil
Byenveni sou Fowòm Moun Lazil! Anpil Ayisyen k ap viv nan dyaspora pa bliye lakay nèt ale: yo voye transfè Ayiti tanzantan, yo telefone pou ret an kontak ak fanmi yo, yo vwayaje Ayiti (pou kèk ka tankou antèman, maryaj, maladi pou al ede), epi genyen ki ede nan kreye kèk òganizasyon pou ede zòn kote yo soti Ayiti. Malgre nan nòt anba yo nou ta plis santre sou moun ki orijinè komin Lazil, men nou rete kwè li kapab sèvi kòm modèl pou lòt zòn Ayiti tou, pou wè kijan yo menm ki nan manman peyi a (Ayiti) kapab regwoupe yo ak sa yo k ap viv nan dyaspora pou ede pwòp zòn pa yo.
M ap salye tout moun Lazil, e tout zanmi ki konekte ak Lazil alawonnbadè. Yon kout chapo pou tout moun ki soti nan komin sa a, e ki fè yon bagay deja pou ede l (yon fason, yon lòt)! Mwen toujou di tout Ayisyen: se nou menm Ayisyen ki pi konnen pwoblèm Ayiti. Donk se nou menm ki pi kalifye pou ede solisyone yo (si nou vle travay ansanm, e si nou kwè nan tèt nou, nan sa nou ka fè).	
N ap viv nan yon epòk modèn, yon epòk wot teknoloji, e n ap gade aplikasyon sa an Ayiti. Malgre tout pwoblèm politik, e ekonomik Ayiti ap andire, wot teknoloji a rive la tou. Menm si nou (ki nan dyaspora) pa t gen tan viv tout pwoblèm Ayiti 30 dènyè yo, men yo gen fanmi ak pwòch Ayiti ki esperyanse yo.
Lè n ap gade telefòn selilè pa egzanp, kote kèlkeswa andwa n ta ye an Ayiti (jodiya), nan kèk segond nou kapab telefone yon moun ki yon lòt kote nan peyi a, e menm nan peyi etranje. Epi si nou gen aplikasyon WhatsApp, nou ka pale dirèk dirèk ak tout lòt moun ki gen menm aplikasyon an nan telefòn yo.
An gwo, nou pa reyèlman gen pwoblèm kominikasyon (o nivo teknik nan yon sans), pou n pa ta kominike (ant nou menm Ayisyen). Sepandann, nou kreye yon pwoblèm kominikasyon lè nou pa fè efò pou esplwate opòtinite teknoloji modèn ofri nou. Se yon kesyon nou kite ouvè pou tout moun panse a li.
Donk pou nou menm, moun Lazil (Azilwa /Asilois(e), jounen jodiya, kèlkeswa kote n ta ye sou planèt latè, nou kapab kominike youn ak lòt, epi rasanble nou pou ede Lazil (enkli seksyon riral li yo). Gen anpil ti efò ki fèt deja men ann kontinye pou n eseye leve gwo defi yo ansanm.
Si nou rive rasanble nou, epi rete an kontak, gen anpil posiblite pou n reyèlman ede komin Lazil, e eseye wè nan ki mezi nou kapab debouche sou wout kreyasyon enfrastrikti de baz yo. Wi, nou kapab! Men se sèlman si nou rasanble nou, gen yon sèl vwa (objektif) pou ede devlope Lazil ansanm, e nan avantay pèp Lazil la, ki plis nan bezwen.
Pa gen anyen ki fasil nan lavi si n pa eseye travay di, travay san souf, travay ansanm pou atenn yon objektif n ap pousuiv. Konsa, ann panse a kreye fowòm atravè WhatsApp, Facebook, imel (tout rezo sosyal yo) pou konekte youn ak lòt dekwa pou n twoke lide pou devlopman Lazil. Pami sijè yo, nou ka panse yo:
Aktivite nan Lazil; pwoblèm ki la depi lontan (e kisa k ka fèt pou ede solisyone yo); lekòl (ki tip lekòl ki genyen; ki pwoblèm y ap konfwonte; èske gen ase pwofesè prepare?; èske gen siminè pou prepare yo?; materyèl /founiti pou elèv; bibliyotèk (nasyonal) (èske genyen?); lopital (klinik, sant de sante); pwoblèm debwazman; pwojè rebwazman?; pwoblèm rivyè yo ap koze tout tan (e sa ki dwe fèt pou fouye yo, epi ba yo wout (kannale yo) dekwa pou pa kontinye fè ravay); mache (sitiyasyon mache yo); sistèm irigasyon (ki pa egziste); pui pou ta fouye pou ede ak irigasyon …
Se jis kèk nan sijè (enpòtan) ki ka debat (an gwoup), epi wè sa k ka fèt (nan potansyèl nou) pou ede pote kèk solisyon… N ap panse kreye yon Anyè Moun Lazil sou entènèt la dekwa pou elaji rezo kontak moun zòn sa a (tout kote yo ta ye nan lemond).
Donk, tout moun ki ta renmen non yo (# telefòn, imel, ralonj wèb) yo pibliye nan ànyè sa a, pa gen pwoblèm pou ajoute l, osilonton yo ban nou otorizasyon fè sa. Se la n ap rete. N ap swete ide sa yo kapab sansibilize tout moun Lazil (youn di lòt), e tout zanmi ki konekte ak Lazil pou pran avantay wot teknoloni ofri pou n travay nan modènizasyon Lazil. N ap tann kontribisyon tout moun (pou voye ban nou: dokiman, foto, entèvyou, kòmantè) pou ede anrichi ralonj wèb sa a. N ap di w byenveni! Patriyotikman, E. V.

Richès kiltirèl Ayiti: yon min ki poko esplwate
Sou kisa chèrchè, anseyan, ekriven, elèv ka ekri
pou esplwate richès kiltirèl Ayiti?
Se yon tèz ki ta pi long pase rivyè Le Nil si
pou n ta devlope l an lon e an laj. Men se
yon kesyon enpòtan ki ka oryante nou nan
lòt direksyon pou n panse, e repanse a
richès kiltirèl Ayiti, ki, nan yon sans, poko
vrèman esplwate.
Se pa paske pa gen ekriven ayisyen, men
petèt se do yon kesyon oryantasyon lè yo
chwazi sa pou ekri, rechèch pou fè (ki ka
yon obligasyon) san panse sou yon nesesite
pou ekri sou yon seri sijè kle, sijè de baz pou
kite dèyè yon testaman pou jenerasyon ki
poko wè solèy jodi, e pou ouvri plis fenèt
nan kad rechèch, men ak fokis sou aspè
kiltirèl peyi d Ayiti.
Apre yon seri (gwo) rechèch, tèz, atik kèk
chèrchè (etranje kou natif) konn ekri sou
Ayiti, anpil fwa yo bliye esplwate tout richès
kiltirèl peyi sa a (ak plim yo) pou pwofite
ekri sou sa (menm si se ta se kèk atik).
Lè n ap fè rechèch sou yon sijè, oubyen yon
tèm an patikilye, nou vin apresye anpil fwa
tout sa nou te ka jwenn ki ekri sou li. 
Lontan, pou moun ki aletranje (ou menm
an Ayiti) ki t ap ekri, fè rechèch sou lòt peyi
ou lòt kilti, sa te pi difisil pou yo paske fò
yo ta al fouye atik (nan jounal, revi, liv) ki
pibliye pou ta wè sa yo di sou sijè a, epi
eseye jwenn kèk moun ki ta soti nan peyi
/kilti sa a (pandan yo aletranje) pou ta
entèvyoure yo. 
Men ak entènèt la jounen jodi, nenpòt kote
nou ta ye nan lemonn, osi lontan moun
pibliye sou entènèt la (sou yon sijè
patikilye), n ap gen aksè li piblikasyon
elektwonik lan.
Sou ki tèm nou ka ekri (ki ta gen yon aspè
kiltirèl, ki ta yon nesesite pou ekri sou li)? Se
yon repons ki depan de chak moun ki vle
ekri, kisa yo vle ekri, e konnen enpòtans sa
genyen kòm yon èv imanitè (pou ede lòt
moun k ap ekri, sa k ap fè rechèch, oryante
moun pou ekri plis sou yon sijè espesyal
oubyen devlope l plis). 
Donk an jeneral, pa panse si ou ekri yon atik
yon paj, de paj, twa paj li pa ta enpòtan. Se
pa longè sa nou ekri a ki pral fè yo pran nou
pou gwo ekriven, men pito esans, pwa li,
kòman yon odyans pral entèprete l, se ki
valè l genyen pou odyans sa a… Konsa, nan
menm liy ide sa a, nou relve yon lis tèm pou
moun k ap ekri sou Ayiti ta gade, esplore,
devlope, ou al fè plis rechèch sou yo. Ann
gade kèk ladan yo: 
BIMAN. Rad moun mete pou diferan
okazyon, e.g, pou al lachas, legliz, lekòl
(inifòm), nan antèman, nan fèt, nan klib
(klèb, nayklib /nayklèb), nan maryaj
/fyansay, nan plaj, nan pwomnad, nan
randevou (pou al flannen, pou al nan
sinema, travay, nan biwo, nan jaden, nan
faktori, nan magazen, nan lari, elt.), vizite
moun ki gen mòtalite…].
AKTIVITE JOU SAMDI. Se jou bese
leve (jou moun pi okipe sitou nan gran vil
yo)… 
AKTIVITE LEKÒL KA FÈ AK ELÈV
(sitou jou vandredi). Nan aktivite sa yo, nou
ka mansyone tout sa lekòl te ka fè kòm
aktivite, aktivite ki te ka kreye pou ede elèv
(elaji konesans yo) pou ede sosyete a
demen...
Pa egz: anseye yon metye kèlkonk, kijan pou
itilize òdinatè (konpwoutè), enpòtans pou
konnen CPR (pou sekouri yon moun ki an
detrès, e ki bezwen premye swen); vizite
lopital (pou pran konsyans pou konnen
apwopo plizyè maladi, e kijan moun ka
eseye evite yo); pran konsyans pou pwoteje
sante Bondye ba yo;
pran konsyans pou fè prevansyon, konsyans
pou konprann moun enfim (bezwen yo, e
kijan pou gen lacharite pou ede yo);
patisipe nan plante pyebwa (pou ede nan pwojè
rebwazman); pran konsyans pou gen pitye
pou ede moun ki malad; òganize pwomnad
(sa yo ka aprann de yo); 
vizite lopital; vizite prizon (pou pran konsyans
de sa yo pa dwe fè nan sosyete a dekwa pou
pa peye konsekans lan pita); vizite diferan zòn
Ayiti (pou espoze timoun yo a reyalite peyi
a, e pou pran konsyans pou aprann
kontribye nan devlopman peyi yo olye y
aprann kontribye nan destriksyon l pito);
vizite mize (dar, istorik… pou aprann apresye
kontribisyon lòt moun nan diferan domèn);
vizite Repiblik Dominikèn ou Sendomeng
(pou bay elèv chans obsève /konpare de
peyi sou plizyè aspè, chans pou al gade
kòman bagay yo ye aletranje, e kòman yo
fèt)… 
Pou plis detay sou aktivite lekòl Ayiti ka fè
jou vandredi, nou envite w li atik sa a: Ayiti:
pou yon edikasyon pratik lè vandredi. E pou
obsève peyi etranje ki pi pre Ayiti, nou
envite w li woman peyizan e istorik, Sezon
sechrès Ayiti (ed., 2014).
Pou moun ki pale anglè ou ki pi alèz nan
lang anglè k ap fè rechèch sou Ayiti, y ap
gen aksè a vèsyon anglè a, Season of drought in
Haiti (avan lontan), e pou moun ki pale
panyòl, a vèsyon espayòl la (Temporada de
sequia en Haiti).
AKTIVITE PEYIZAN FÈ [e.g, anfèmen
/poteke tè; angrese bèt pou vann (kabrit,
kochon, poul, kòdenn (kodenn, kodèn,
dend); ale nan gagè (gadyè), chatre bèt (chen,
kochon), fè founo (founacho) pou bati kay;
fouye manyòk, mazonbèl (mazounbèl), patat,
yanm; fè gadinay bèt (tankou kabrit, kana,
kochon, kòdenn, poul, zwa); fè kòve (konbit)
pou plante apre lapli tonbe, pou rekòlte
mayi, pitimi, sekle (sakle) tè /jaden; siye bwa
(pou fè planch, pou fè sèkèy, pou fè kofray
pou konstriksyon); 
travay nan eskwad ou an ti gwoup, travay nan
jaden, travay tè dimwatye (asosye stè); vann
bagay nan mache (jou mache nan zòn nan,
pote pwodui al vann nan mache); vann
jounen, vann kadè (bout kadè), travay
asosye (ti gwoup, youn ede lòt) …
ANTÈMAN (lantèman). Tradisyon (lavil
/andeyò); aktivite; koutmen zanmi /fanmi
ka bay, vwazen; planifikasyon; pran ponya
/bay ponya (prete lajan ak gwo enterè);
vann tè pou peye dèt antèman; akò ant
eritye avan tè a vann (pou evite hing-hang).
DESANM. •5 desanm: debakman
Christophe Colomb (1503) nan Hispaniola;
•24 desanm: Nwèl (aspè relijye /kiltirèl
/komèsyal /sosyal).
DIMANCH PAK. (Aspè relijye /kiltirèl,
selebrasyon, manje espesyal, aktivite).
FÈT PATWONAL. (Aktivite).
GAGÈ (gadyè) – aktite, distraksyon sitou
an pwovens); arèn kote kòk (kalite, batay)
ap voye kout zepon. Moun parye (sou kòk
yo) lajan sou yo.)…; enpòtans gagè genyen
pou Ayisyen, pou peyizan...; aktivite
komèsyal (machann ki vin vann jou
gagè)…; swen (yo bay) kòk yo davans (ba
yo mayi, dekreta yo, deplimen anba kou yo,
mete sapatann pou yo, netwaye /file zepon
yo, soufle tafya sou yo...).
INIFÒM LEKÒL (abiman, obligasyon).
Pifò lekòl Ayiti (prive kou piblik) dwe gen
inifòm. Anpil ladan yo pote inisyal lekòl la.
Sa idantifye apatenans elèv la a yon
enstitisyon; si l gen yon pwoblèm nan lari, li
fasil pou idantifye l (menm si l pa ta gen yon
katdidantite nasyonal obligatwa sou li).
Inifòm nan ka parèt yon prestij pou elèv la
(lè l mete l) paske, otomatikman, li idantifye
apatenans elèv la a yon enstitisyon an
patikilye. An menm tan tou, gen elèv ki ka
kreye sèten prejije kont lòt (ki ta frekante
lekòl ki pa tèlman gen gran renome).
ISTWA (Bwa Kayiman, Fò Jak & Aleksann,
Milo, Plas Sentàn, Pon Wouj, Sansousi… se kèk
lye istorik nou ka mansyone, lye pou elèv ta
dwe vizite, epi ekri sou yo to).
JANVYE. (1e Janvye: Joudlan; Fèt
Endepandans. •2 Janvye: Jou Zansèt yo
(fondatè nasyon an).. •6 Janvye : Epifani
(aspè relijye).
KANAVAL. (aktivite kiltirel, distraksyon)
Selebre ant mwa fevriye /mas; bann, cha,
chante, degizman, dekorasyon cha, gwoup
mizisyen, rèn kanaval e abiman yo).
LACHAS (Zwazo yo chase: kòdenn mawon,
pentad mawon, poul dlo (kanna mawon),
ranmye, toutrèl (katzèl, yon tip toutrèl),
zòtolan (zantolan), zwa. Animal yo chase: chat
mawon).
LAGO KACHE (lajounen, leswa); lago lè
lekòl bay rekreyasyon. Lago /bijou… lago 
fini, al kache (bouche). Lago nan dlo (ak
mango; tire lobe; plonjon /pike…).
LANMÒ ak ANTÈMAN (lantèman),
tradisyon.
LESIV (andeyò, nan sous /rivyè jou samdi,
blayi pou tann rad, savon lave, zoranj si,
bergamòt (beganmòt); lesiv pou lave rad
yon defen apre lamò l.
LYE ISTORIK (ak vizit gide, e.g: Akayè,
Bwa Kayiman (Bwa Kay Iman), Gonayiv (pou
kisa), Machan, Vètyè…).
MADIGRA (bann madigra, jou madigra,
non bann yo, madigra sal (an pwovens),
selebrasyon madigra an pwovens) (aspè
kiltirèl).
MANJE ESPESYAL (epòk, zòn,
espesyalite).
MARYAJ /FYANSAY (mandasyon,
demann) nan vil, an pwovens, kijan sa fèt;
tradisyon).
ME. 1e Me: Fèt Travay (aspè sosyal); •18
Me: Fèt drapo (aspè kiltirèl /istorik), parad;
•Jou Inivèsite; •23 Me: Fèt Souverènte
Nasyonal (jou ki dedye a prezidans repiblik
la)
NOVANM. •1e Novanm: Latousen; •2
Novanm: Fèt Mò; •18 Novanm: Batay
Vertières (jou ki komemore viktwa twoup
ayisyen yo sou fòs fransè yo, 1803).
OUT ((dawou, dout).). 1e out: Asonpsyon
(vyèy) Mari (aspè relijye).
PWOMNAD LEKÒL KA FÈ ATRAVÈ
PEYI A. Nou ka di lekòl Ayiti poko fè sa,
e yo ta dwe mete l obligatwa pou fè l pase
sa fè pati enstriksyon sivik.
SINEMA. Ale nan sinema (aktivite lavil,
aktivite nan kèk vil pwovens, distraksyon);
fim ayisyen, fim etranje, fim kòbòy (jèn yo
renmen), fim dokimantè.
SOUP JOUMOU PREMYE JANVYE
(tradisyon, aspè kiltirèl).
SEN VALANTEN. (14 fevriye). Fèt
anmore (anmoure), anmòrèz (anmourèz).
TOUPI (topi). Jwèt toupi, ti gason plis jwe
l; diferan tip toupi).
TRADISYON (Tout sa nou ka klase anba
tèm sa a, sa nou pataje an komen kòm pèp).
VEYE (swa avan antèman. Aktivite: bay
blag, jwèt kat, (bezig, ti bourik, twa sèt),
(jwèt) domino… Manje, bwason…
(Tradisyon, aspè kiltirèl /relijye).
Done pou rechèch ki an rapò ak: Antwopoloji Kiltirèl; Bazdone Kreyòl – Anglè pou rechèch;
Edikasyon Ayisyen; Fèt (nasyonal, relijye, sosyal) Ayiti, Istwa Ayiti, Kilti Ayisyen; Kreyòl (zòn atlantik);
Kreyòl a baz fransè; Lang Ayisyen; Leksik Kreyòl; Materyèl Didaktik an kreyòl e anglè; Materyèl
Didaktik pou Bileng Ayisyen; Rechèch sou (La)kilti /Tradisyon Ayisyen; Tradiksyon (kreyòl – anglè);
Tradisyon Ayisyen.

Kilès ki ta responsab pwoblèm Ayiti yo?
«18 Me, fèt drapo Ayiti». Olye nou pale de istwa bikolò (ble ak wouj) nou an ke istoryen pale de li deja, ann reflechi pito sou gwo kesyon sa a. Se yon kesyon ki ka parèt difisil pou kèk Ayisyen ta reponn, e an menm tan, youn ki fasil pou lòt ki konsyan de rasin pwoblèm sa yo.
Ayiti ap konfwonte pwoblèm depi swadizan «endepandans» li, ki date plis pase 200 ane, yon bagay kèk nan nou kapab ranvèse pou ta di ‘plis pase 200 ane depandans’ an tèm Ayisyen ki monte sou pouvwa e k ap pran desizyon kle pou ti peyi sa a.
Kòm Ayisyen, ki fèt e grandi Ayiti, mwen trè klè, e mwen toujou eseye klè paske kèk nan nou, Ayisyen, fè laviwonn dede ap jwe toutan kote nou blame «zòt» toutan pou prèske tout pwoblèm Ayiti olye pou n ta frape klou a dirèkteman nan tèt (oubyen atake pwoblèm yo dirèkteman nan rasin). Sètadi, Ayisyen, yo menm, ta responsab pou pwoblèm Ayiti, yon fason. Ankò, la a, nou konnen klèman ke nou refere a «sa yo ki sou pouvwa k ap pran desizyon kle pou peyi a». Men kòm endividi, èske nou menm nou pa ta dwe jwe patisyon pa nou tou? Nenpòt Ayisyen ki konsyan de reyalite Ayiti ta di «wi, nou dwe fè sa tou.
Yon fwa swadizan «lidè» sa yo, ki vle sèlman monte sou pouvwa pou tounen nouvo milyonè, pou fabrike «chèk zonbi» pou zanmi ak metrès yo epi achte chato nan Florida, ta vle chanje mantalite «restavèk» ak vòle yo a, nou pral wè gwo chanjman Ayiti. Nou ta di tou li lè li tan pou Ayisyen (nan tout nivo) sispann blame «zòt» pou sò (ou desten) Ayiti men pito, pou ta kòmanse blame pwòp tèt yo. Yo dwe kòmanse pran desizyon yo menm; yo dwe kòmanse kreye (nan tout nivo) sa nou pa genyen Ayiti. Pa egzanp, si ou se yon enjenyè, kisa ou fè? Kisa ou envante deja? Si ou pa fè anyen, sa vle di : edikasyon ou te resevwa, nan kèlkeswa inivèsite a, pa vle di anyen; diplòm ou te resevwa a pa gen oken valè. Si ou se yon pwofesè lekòl, yon pwofesè (nan) inivèsite, ki rechèch ou pibliye deja pou ede lekòl, etidyan, chèrchè (moun k ap fè rechèch) Ayiti? Si ou se yon depite, yon senatè, ki lwa ou ede pase (lachanm e nan sena a) ki kapab ede Ayiti? Si ou se yon òmdafè nan Kwabosal, kisa ou fè deja pou ede retire labou santi ki la depi plis pase san ane? Ou pake machin ou nan labou sa a oubyen bò labou sa a chak jou; nou konn sa paske se Pòtoprens nou rete; ou fè plizyè milye dola vèt la chak jou; ou manje la pandan w ap pran sant labou a, epi apre ou kondi al nan chato ou genyen nan banlye anwo Pòtoprens yo. Si ou se yon medsen, yon enfimyè, èske ou janm òganize «fwa medikal» nan nenpòt zòn Ayiti pou ede sa yo ki pa janm wè yon doktè oubyen ki pa gen aksè a swen sante? Si ou se yon pastè, èske se jis preche ou preche nan legliz ou a, kondi djip 4X4 (kat pa kat) ou a, pran tout kontak posib ak misyonè etranje pou jwenn ase lajan pou regle zafè ou, epi ou pa ede kominote ou a avèk fidèl ou yo k ap viv nan povrete? Donk, ou menm, pwofesyonèl, kisa ou fè ak edikasyon ou resevwa a? Pa jis kwoke diplòm ou yo nan panno salon lakay ou pou jis montre yo, jan pifò Ayisyen ta fè, dekwa pou fè lòt moun respekte yo paske yo te rive lwen lekòl.
Ayisyen, frè ak sè m yo, li lè li tan (pou) nou kòmanse kreye, nou menm (pou ede patri nou, Ayiti, toudabò). Li lè li tan (pou) nou fè sa ki bon pou avansman Ayiti, e pou byennèt tout Ayisyen. Mantalite nou se «ann rete tann zòt; y ap vin ede nou; y ap vin fè tout bagay pou nou». Eskize! ‘Zòt’ toujou an reta. Jis kòmanse fè, ou menm, sa ou kapab fè, epi fyè de sa. Si ‘zòt’ vle ede ou pi devan, pa gen pwoblèm. Jis fyè de sa ou fè, ou menm, paske se pwòp kreyasyon ou. Li lè li tan, nou menm Ayisyen, nou goumen kont mantalite kolonyal sa a ki di «nou pa ka fè sesi ou sela nou menm (ou pou kont nou); fò nou ret tann zòt pou ede nou». Mantalite sa a kontribye sèlman nan soudevlopman Ayiti cheri nou an.

Resèt pou kèk Pla Ayisyen
AKASAN. (A-K 100, ak farin mayi). (1) Met dlo bouyi, ajoute kanèl (epis dous). (2) Delye farin mayi a nan dlo frèt avan ou vide l nan dlo k ap bouyi a, epi brase l pou l pa fè boul. (3) Lè l prèske bon, vide esans, lèt (kanasyon, konsantre) ladan, ajoute ti po sitwon graje (si genyen); kontinye brase l epi desann nivo dife a «ba». [Note byen: si se akasan w ap fè ak mayi sèk, (a) Triye mayi a, lave l epi mete l tranpe (nan dlo frèt) depi lasware. (b) Mete l bouyi jiskaske l kwit (fann). (c) Blende l (ajoute nan dlo mayi ki t ap bouyi a pou blende l). (d) Koule l (nan paswa). (e) Remete l sou dife (ba); brase l epi lè l prèske bon, vide esans, lèt (kanasyon, konsantre) ladan.
BANNANN GRAJE (banana). (1) Graje bannann nan, lè fini ajoute dlo epi mete l sou dife pou l bouyi; ajoute epis dous (patikilyèman, kanèl). (2) Lè l fin bouyi (ase), blende l (si l nesesè) epi koule l (nan paswa). (3) Remete l sou dife (ki ba). (4) Ajoute esans, lèt (kanasyon, kondanse, evapore) ak sik. [N.B: bannann graje ka sèvi ak pen pou dejene oubyen soupe]
BLE. Kwit menm jan ak diri. [Note byen: pa lave ‘ble’ anpil pou l pa twò mou]. Ou ka fri tritri avè l. Gade kijan yo kwit ‘diri’.
BOUYON. (1) Tranpe vyann nan dabò epi mete l bouyi. [Gade «Netwaye poul (volay, ak lòtvyann)» pou wè kòman yo tranpe vyann]. (2) Kale viv w ap met nan bouyon an (e.g, bannann [fran, miskèt, lachin], malanga, mazonbèl, pòmdetè, yanm). (3) Fri  viv yo nan vyann lan pou yo pran koulè (awoze yo tanzantan) epi brase yo pou yo pa boule. (4) Ajoute dlo, magi, bè, ti ji sitwon. (5) Ou ka met bòy (farin frans) ladan, ak legim tankou kreson, (z)epina, ak bon ti epis pou ba l gou. [Note byen: (a) «Bouyon blan» pa gen vyann ladan. (b) Gen moun ki pa met patat nan bouyon (pou l pa dous)]
DIRI (ak fèy). (1) Lave legim nan byen epi fri yo (nan lwil cho ak andui [soupoudre] si genyen). (2) Mete yon ti dlo tou piti jis pou toufe legim nan [Note byen: Ou ka ajoute aran sò ladan (mete aran an tranpe dabò, retire po l, epi koupe l pa ti mòso pou mete nan lwil cho a]. (3) Mete dlo diri a bouyi epi mete diri (lave) a. (4) Goute l pou konn nivo sè l la; brase l epi kouvri l. (5) Tyeke nivo dife a («medyòm»), epi lè w prèt pou toufe l, bese nivo dife a sou «ba».
DIRI (kole ak pwa sèk). (1) Chwazi pwa a (nwa, wouj, elt.). Lave l epi mete l bouyi; pa ajoute sèl; kite l bouyi jistan l kreve. (2) Mete lwil doliv cho pou fri epis. (3) Ajoute pwa a; brase l pou kèk minit epi ajoute dlo pou mete diri (lave) a. Ajoute ti sèl epi goute l apre kèk minit (pou verifye epis la ak nivo sèl la). Ajoute ji kokoye (si w genyen oubyen si w vle).	
DIRI (kole ak pwa vèt).  (1). Mete epis pile a (lay pile, pat tomat, epis melanje kouwè ‘seasoning’) a nan lwil cho epi kite l fri.  (2) Mete pwa vèt la, tomat rache, kawòt rache, epi ajoute ti sèl (si ou itilize sèl), ti lay pile, epis melanje (seasoning). (3) Kouvri chodyè a pou l fri (pou kèt minit). (4) Mete dlo diri a epi lè pwa a kwit, ajoute diri (lave a). [Note byen: 3 tas diri ka bay 6–7 moun manje]. (5) Pa mete anpil dlo nan diri a (pou l pa pat), espesyalman si w vle diri grennen. Goute l pou konnen nivo sèl la. Brase l epi kouvri l. (6) Tyeke l pou wè si l kreve, brase l (yon dènye fwa), ajoute ti lwil (si l nesesè), epi toufe l. [Nivo dife = «ba»].
DIRI (blan). (1) Fri siv, zonyon, andui, soupoudre (si genyen). (2) Met dlo diri a bouyi; lave diri a epi mete l nan dlo k ap bouyi a.  (3) Pa brase l (twòp) pou l pa pat. (4) Pike l ak yon tèt louch, kiyè (si w vle l grennen). Pou gen yon ide ki valè dlo ou ka mete, pou 3 tas diri ou ka ajoute 4 vè dlo (anviwon). [Nivo dife = «medyòm» pandan diri a ap bouyi men lè ou toufe l, fò ou desann nivo dife sou «ba» pou l pa boule].
DYONDYON (ji dyondyon pou mete nan diri). (1) Triye dyondyon an epi mete l tranpe (pou 30 minit ou plis) nan yon ti dlo. (2) Mete l bouyi ak dlo ki t ap tranpe l la. (3) Lè l fin bouyi pou kèk minit, blende l epi koule l nan paswa (pou pran ji a). (4) Fri pwa vèt la (nan lwil cho ak epis); ajoute ji dyondyon an ladan epi toufe l pou kèk minit. (5) Ajoute sou dlo (k ap bouyi) a epi mete diri a bouyi. (6) Brase l (anviwon 3 minit apre); pa brase diri a twòp si ou pa vle l pat. (7) Si se diri grennen ou vle, pike l ak pwent yon louch, ou pwent kiyè. (8) Tyeke nivo sèl la epi gade si pou ajoute ti dlo. (9) Lè dlo a prèt pou seche, brase dire a epi toufe l. [Nivo dife = «medyòm» pandan diri a ap bouyi men lè ou toufe l, desann nivo dife a sou «ba» pou l pa boule]
EPIS BLENDE (epis Obama) pou konsève pou plis itilite). (1) Melanje ½ kiyè pèsi, ½ kiyè ten, 1–2 kiyè lwil doliv … 1 (yon) piman vèt (dous), 1 piman mi (dous), 1 piman pike, 1 tomat mi, 2 kiyè ji sitwon, 3 pake powo (anviwon 15 pye ou plis), 3 pake lay (anviwon 15 grenn ou plis), 4-5 grenn magi, 2 kiyè aksan (ou plis), ajoute ti sèl (si w manje sèl), jiwòf, pwav, epi blende yo. Pa mete dlo. Si l ta parèt twò epè, ajoute ti vinèg pou delye l. (2) Lè l fin blende, ou ka mete l nan yon bokal epi kite l nan frijidè. [Note byen: Avantay epis blende – ou pa bezwen pèdi tan prepare epis pou tranpe vyann chak lè ou ap prepare (nenpòt tip) vyann]
FRITAY. (1) Kale viv yo (bannann, lam(veritab), patat) epi tranche yo. (2) Mete yo tranpe nan dlo sèl (pa twòp sèl). (3) Lage ti ji sitwon ak vinèg sou yo. (4) Mete yo bouyi nan lwil cho. (5) Yon fwa yo kwit, retire yo nan lwil cho a epi mete yo nan yon lòt veso pou yo degoute (grès) epi pou vin frèt (avan ou manje yo).
FRI VYANN. Gade nòt sou fri vyann nan seksyon «Netwaye poul (volay, ak lòt vyann)» ak «Pwason» pou plis detay.
KONSONMEN. Se fanmi «bouyon» men (pire) li pi epè. Li ka fèt ak pye kochon, pye bèf men pye bèf ap pran plis tan pou l bouyi (jistan l lage). (1) Lè w fin tranpe vyann ou vle a, mete l bouyi. (2) Lè l fin bouyi (jistan l lage), ou ka ajoute pat tomat epi awoze l (ak ti dlo) pandan kèk minit. (3) Ajoute viv yo (bannann, malanga, mazonbèl, pòmdetè, patat, yanm); ajoute (z)epina, kawòt, kreson – brase yo ak vyann nan pou yo pran koulè. (4) Toufe yo pou 5 minit (anviwon) nan yon ti dlo, epi ajoute dlo pou l bouyi. [Note byen: tyeke nivo epis ak nivo sèl la].
LABOUYI. (1) Met dlo bouyi, epi ajoute kanèl (epis dous) ladan. (2) Delye farin lan nan dlo frèt (patikilyèman farin Frans) avan ou vide l nan dlo k ap bouyi a. (3) Brase l tanzantan (ak yon louch) pou l pa fè boul. (4) Ajoute lèt (kanasyon, evapore ou kondanse); kite yon ti dife anba l. [Note byen: (a) Pa janm kouvri labouyi pou l pa tounen. (b) Labouyi kapab sèvi ak pen pou dejene oswa soupe]
LEGIM (vèt ou kri). (1) Netwaye epi lave yo byen. (2) Ajoute ti ji sitwon, vinèg (si genyen), yon ti lwil doliv (si ou vle), yon ti epis asizonnman (si ou pa gen vinegrèt), epi lage ti epis aksan sou li. Si w vle ajoute zaboka, kale l dabò epi koupe l pa ti mòso.
LEGIM (kwit pou manje ak diri blan, mayi, viv elt.). (1) W ap bezwen: berejèn, chou, kawòt, kreson, militon, pwadchous (pwa chouk), pwatann … (2) Netwaye legim sa yo pou mete bouyi ansanm ak vyann tranpe (bèf, kabrit, kochon) ou chwazi a; ou ka ajoute krab, sirik tou. Si se vyann kabrit ou chwazi, ba l bon sitwon (oubyen zoranj si), vinèg (lè w ap netwaye l, lave l). [Note byen: ou gen chwa tou pou met vyann nan bouyi apa, legim yo apa. Pye bèf ak vyann kabrit pran plis tan pou bouyi; konsa gen moun ki prefere bouyi yo apa]. Li preferab pou ta mete yo bouyi nan yon bonm; mete vyann nan avan epi kouvri l ak legim (kri) yo. (3) Pa kite lè pase ladan; konsa, li preferab pou kouvri legim nan (byen kouvri) ak yon sachè plastik pou l pa rabi oubyen rèd. (4) Toufe yo (pa mete yo bouyi nan twòp dlo). Wouze yo tanzantan jiskaske yo bon. Vyann kabrit pran plis tan pou kwit (inè d tan ou plis); pike vyann nan ak yon fouchèt pou wè si l lage. (5) Lè legim nan bon, ou ka : a) Retire l pou mitonnen l apa (nan yon kaswòl, chodyè) pandan ou kite vyann nan ap kwit toujou sou ti dife. b) Ou ka mitonnen legim nan pandan l nan menm chodyè ak vyann nan (sou ti dife). (6) Mete ti lwil doliv, bè, pat tomat, magi (nan legim mitonnen an) pandan ou kite vyann nan sou (ti) dife ap pran koulè. (7) Mete legim mitonnen an nan chodyè ki sou dife a (pou kèk minit, epi brase l).
MAKAWONI EGRATINE (o graten). (1) Mete makawoni an bouyi (pa nan anpil dlo pou l pa rèd); pa kite l bouyi twòp pou l pa kraze. Kite l bouyi pou anviwon 4, 5 minit. (2) Retire l sou dife, vide l nan yon paswa epi vide dlo frèt sou li (pou l pa kole). (3) Prepare pèsi, mayonèz, piman dous rache, piman vèt rache, ten (oubyen ajoute epis blende) fwomaj tèt mò, lèt kanasyon; kase yon ze epi bat li ak yon ti ji sitwon, ajoute yon kiyè lwil, 3 dan lay, yon ti zonyon (rache). (4) Prepare plato pou mete l; grese plato a (ak bè oswa lwil doliv) mete makawoni an nan plato a epi melanje l ak komodite yo. (5) Mete plato a nan fou [Nivo dife = medyòm, epi tyeke l jiskasle l kwit].
MAYI (ak aran e tomat). (1) Tranpe aran an (nan dlo frèt). (2) Retire (gwo) po l, koupe l pa ti mòso. (3) Fri tomat (rache) oubyen pat tomat, epis (lay pile oubyen poud lay, magi,  powo) ak aran an. (4) Lè l fin fri, ajoute dlo mayi a; brase mayi a tanzantan (ak yon kiyè bwa, louch) pou l pa kole (fè boul). [Note byen: (a) Toujou lave sereyal kouwè mayi, ble, diri, pitimi avan ou mete l kwit]
NETWAYE POUL (volay, ak lòt vyann). (1) Retire po poul la (si w pa vle l), grès yo, (gwo) tete yo (ki santi kri) pandan w ap dekape l. (2) Make l (ak yon kouto file) dekwa pou epis antre ladan. (3) Mete vyann lan nan yon kaswòl, chodyè oswa nan lòt veso epi simen ti sèl, lage vinèg ak ti ji sitwon sou li. (4) Fwote (mòso) sitwon oubyen zoranj si sou li; epi lave l ak dlo cho (ki t ap bouyi a). (5) Mete powo (1, 2 pye), 1 bò sitwon, ten, pèsi sèk bouyi nan yon chodyè (pandan w ap dekape vyann nan). (6) Mete vyann lave a nan yon chodyè, ajoute ti sèl (si ou itilize l), vinèg, ti ji sitwon (pou sant di a ale). (7) Repase sitwon oubyen zoranj si sou li (avan ou vide dlo ki t ap bouyi a sou li). (8) Vide dlo cho (ki t ap bouyi nan chodyè a) sou vyann (ki netwaye a). (9) Kite l nan dlo sa a pou yon 3 minit. (10) Retire l nan dlo cho a, mete l nan yon veso. [Sa aplike pou tout vyann, esepte pwason ak vyann kochon ki pa chode]. (11) Si ou pa gen epis blende deja, prepare epis kounyeya a (pile ten, pwav, lay (2 grenn), pèsi, jiwòf, 2 grenn magi, aksan, 1 piman dous vèt (ou mòso), yon ti piman pike (ou mòso), yon ti ragou (ki sanble pat tomat) oubyen ½ (mwatye) tomat (rache) epi brase yo); sekwe mòso vyann yo ansanm. (12) Toufe pou l la (itilize dlo ki t ap bouyi a). Li ka sou dife pou 1 (yon) èd tan (depan nivo dife a, e ki tip vyann). (13) Vire yo fas epi goute nivo sèl la. [Note byen: si ou vle fri vyann sa a (lè l fin bouyi): (a) Mete lwil cho sou dife a. (b) Retire vyann kwit la (sa ou vle fri a, epi mete l nan yon veso). (c) Apre grès la fin cho ase, mete mòso vyann yo ladan; vire yo bò. (d) Ajoute ti pat tomat (apre kèk minit) pou vyann nan pran koulè epi kite l kwit jis li bon. (e) Si w vle vyann nan sòs, prepare sòs la (ajoute pat tomat [2-3 kiyè], (ase) ragou (depan ki valè vyann). (d) Prepare sòs la (mete pat tomat (2-3 kiyè), (ase) ragou  (selon ki valè vyann). (f) Ajoute bè, zonyon (rache).
PITMINI, BLE. Yo kwit menm jan ak diri; gade kijan yo kwit ‘diri’. [Note byen: lave mayi, pitimi, diri, ble avan ou kwit yo].
PONCH. (ak ze, elt.). (1) Bat jòn ze. (2) Ajoute ti po sitwon graje, esans, wonm, fig, sik epi bat yo ansanm.
PWASON. (1) Grate l pou retire ekay (kal) yo (ak yon kouto). Netwaye l ak sitwon oubyen zoranj si (fwote mòso sitwon oubyen zoranj si sou li e anndan li (pou fè sant di a ale). Pa met dlo cho sou pwason lè w ap netwaye l. (2) Ou ka ba li 3 dlo (pou l ka byen lave). (3) Tranpe li (nan epis blende), ajoute ti vinèg (si l nesesè). [Note byen: si ou pa gen epis blende (epis Obama), pile epis (kouwè lay, magi, powo, ten, ti mòso tomat oubyen pat tomat pou mete l tranpe)]. (4) Kite li tranpe pou yon 20 minit (ou plis). Si ou bezwen pwason fri, (a) Tranpe l dabò, kite l degoute epi pase li nan farin. (b) Mete l nan grès cho (apre ou fin pase l nan farin). [Nivo dife de = «medyòm» a «ba»]
SEREYAL. Wè, ble, diri, mayi, pitimi (kijan yo kwit).
SÒS ARAN. (1) Mete aran an tranpe (nan dlo frèt) pou anviwon 20 minit pou desale l. (2) Kale l pou anlve gwo po l (si se aran sò). (3) Pase sitwon ladan, mete vinèg sou li epi rense l nan dlo tyèd (apre kèk minit). (4) Fri epis (lay, powo oubyen siv). (5) Vide aran (rache a) nan epis la pou l fri. (6) Ajoute yon ti dlo (jis ase pou fè sòs la) ak 1 (yon) kiyè pat tomat. [Note byen: sòs aran kapab sèvi ak viv (kouwè bannann, pòmdetè, patat, mazonbèl, malanga, yanm, manyòk) oubyen ak mayi moulen (ak tomat) pou dejene]
SÒS PWA (pwa sèk). (1) Triye pwa a, lave l, epi mete l bouyi (pa ajoute san sèl); mete 1 (yon) pye powo ladan, 2 grenn lay (pou ba l gou). Kite l bouyi jiskaske l kreve (fann). Ou ka ajoute kawòt (pa anpil) ak zepina pou bouyi ak pwa a. (2) Lè l kwit, retire l nan chodyè a pou blende l (ou ka blende l ak ti dlo ki t ap bouyi a). (3) Koule l nan paswa (apre ou fin blende l) epi remete sòs pwa a sou dife («medyòm» ou «ba»). (4) Si ou gen epis blende deja, ajoute ½ (mwatye) kiyè, ti bè, magi ak ji kokoye (o chwa). [Note byen: (a) Si se yon sòs pwa «epè» (pwès) ou «dlo» (klè) jis kontwole valè dlo (dlo) w ap ajoute (si dlo pwa ki t ap bouyi a pa sifi). (b) Pa janm kouvri sòs pwa (pandan l ap bouyi sou dife) pou l pa vin dlo. (c) Sòs pwa (sèk ou vèt) ka manje ak diri blan, elt.]
TASO (kabrit, bèf).  (1) Netwaye vyann nan, tranpe l epi mete l (nan yon chodyè pou l) bouyi. (2) Pa kite vyann nan bouyi twòp. (3) Apre vyann nan fin bouyi, retire l sou dife. (4) Mete l nan lwil cho pou l fri (vire l bò pandan l ap fri (ajoute pat tomat si l bezwen) oubyen mete l nan fou pou l griye.
TYAKA (tchaka).  (1) Triye mayi (an gren) sèk, pwa sèk la epi lave yo. (2) Netwaye pye kochon, epi tranpe l pou met bouyi ansanm ak mayi, pwa sèk la. (3) Lè l fin kwit, ajoute joumou. (4) Brase l (ak yon louch) pou l pa boule.
NÒT: Remèsiman espesyal pou Jeannette Thomas («Man Dibo») pou kòmantè l yo. •Manje ayisyen ; Manje karibeyen; Manje kreyòl; Resèt ayisyen; Restoran ayisyen; Manje kreyòl ki sot Ayiti; Kizin karibeyen. Tèks sa a premye parèt sou entènèt nan dat 7 jen 2008. Chak lè gen bagay ki ajoute ladan oubyen ti edisyon ki ka merite fèt, dat edisyon anlè a ap fè ou konn sa. Pa ezite voye kòmantè ou oubyen resèt kèk lòt pla ou ta renmen nou ajoute epi n ap mansyone non ou tou pou ba ou kredi.

Swaf pou yon sosyete ayisyèn k ap fòme sitwayen l
(E. W. VEDRINE, 13 sept. 2005)



«Respè youn lòt» se yon koze ki trè enpòtan nan kad pou fè Ayiti avanse sou tout pwen. An(n) Ayiti, nou leve nan yon sosyete kote «lekòl» pa fè yon seri travay pou drese ti Ayisyen depi piti. Si w bezwen yon ti pyebwa grandi tou dwat, se depi piti pou swen l pou sa.

Lè n al fè fouy sou tèm nan, nou wè sou Divalye (e petèt menm avan), nou wè Ayiti divize an 2 mòso: La République d'Haïti et la République de Port-au-Prince. Se yon koze nou konnen ki te parèt aklè an sou batistè Ayisyen, kote depi w pa t fèt Pòtoprens, enben ou pa t konsidere kòm sitaden , kòm kapitalis. Yo te prèt pou konsidere w kòm yon sitwayen dezyèm klas. Brip la a, nou gen tan wè yon baryè divizyon ki tabli e ki bay nesans a plizyè tip «prejije» nan sosyete ayisyèn nan.

Pwoblèm nan pi grav toujou, menm kan yon moun ta fèt nan yon ti bouk, yon seksyon riral ki apateni a yon komin enben moun k ap viv andedan komin sa a (kote lameri chita ansanm ak tout lòt aktivite enpòtan komin nan) ta konsidere sitwayen ki fèt nan seksyon riral la kòm moun andeyò, peyizan, mònye, nèg fèy, gwo soulye1. Nan Kapital peyi a menm,  bliye sa! Moun Pòtoprens ta konsidere tout moun ki pa fèt Pòtoprens kòm moun pwovens (ki ta sanble yon efemis2 pou di: moun andeyò, peyizan) e anpil fwa, nou gen tan konn kisa sa enplike (pejorativman).

Donk, an gwo, lè nou gade pwoblèm Ayiti nou ka di pwoblèm yo soti depi anlè desann. Sètadi, yo pran sous yo nan moun k ap dirije, yo pran sous yo nan lekòl. Poukisa nou lonje dwèt jouda n sou moun k ap dirije? Sa a se yon bèl kesyon moun tilandeng ka poze e repons lan senp: yo gen pouvwa (vle l ou pa). Sa k enpòtan pou n gade anba etikèt «pouvwa» sa a, se konsekans oubyen enfliyans li pi devan. Sètadi gen tras yon modèl , yon machawuiv ki pa t bon e ke lòt jenerasyon annapre vin eritye.

Lè n di moun k ap dirije tou, nou pa rete senpleman nan kad «pouvwa politik» (kòm plizyè moun ta premye remake), men moun ki gen yon pouvwa kèlkonk, ki alatèt yon enstitisyon, yon asosyasyon, òganizasyon kèlkonk byenke endirèkteman, anpil ta gen tan vize gouvènman ak lekòl. Pa gen pwoblèm nonplis si sa antre nan lespri yo an premye.

Gouvènman an enpòtan antèm «kontwòl» li sou divès branch ki sou lobedyans leta e «lekòl» la enpòtan tou etan youn nan manman enstitisyon ki la pou l fòme. Men malerezman, anpil fwa lè nou gade pwoblèm yo an gwo, pwoblèm moun ki pase lekòl Ayiti bay (paske se plis moun ki pase lekòl ki mete Ayiti nan enpas kote l ye jounen jodiya men pa moun analfabèt yo) se yon bann ak yon pakèt. Donk kòm rezilta, nou ka di: tip lekòl ki egziste Ayiti yo, an majorite, yo plis «defòme» sitwayen olye yo ta «fòme».

Diskisyon nou toujou rete nan kad filyè manman sijè a. Li enposib nan diskisyon sa a pou nou ta kite lakay (fwaye a) kòm youn nan manman enstitisyon pou levasyon. Globalman lè n di «lekòl», nou lonje dwèt jouda n sou yon enstitisyon kote moun aprann. Donk nou vin wè «fwaye» (kote timoun nan leve) ta premye lekòl li. Nou te ka mete antouraj (vwazinaj kote l ap viv la) kòm dezyèm lekòl li epi lekòl (manman enstisyon ki ta dwe fòme l la) kòm twazyèm antouraj li (ou twazyèm lekòl li).

Nan premye anviwonnman an, fwaye, nou lonje dwèt jouda n ankò sou tèm «modèl» la. Pwovèb kreyòl la di nou: Joumou pa donnen kalbas; Ti rat pa fèt san ke. Biyolojikman, lè n antre nan semantik (sans) pwovèb la, nou wè yon kòd jenetik oubyen nou te ka di tou (ak yon lòt pawoli), Ti kochon ti san � toujou nan yon sans pou n fè wè modèl ke timoun nan kopye sou li. Pa egzanp, si papa l se yon gwògmann k ap kale manman l pou ti krik ti krak enben chans pou li menm pa ta bat lòt fanm pi devan lè l vin gran se yon bagay ki minim. Depi piti, si papa l ak manman l anseye l pou l di moun ki pi gran pase l bonjou tonton, bonjou matant enben sa rete ankre nan tèt li lè l vin gran. Si paran l anseye l pou l retire chapo nan tèt li lè l ap salye grandèt oubyen lè l antre nan yon kay enben, sa tounen yon koutim pou li lè l gran, e tout lòt koutim ki ta gen pou wè avèk respè pou moun, pou grandèt (tèlke pa egzanp: tande lè grandèt pale [ konsèy yo se boul lò ], tande lè y ap pale [pa koupe pawòl nan bouch yo], respekte yo elatriye� Tout sa antre nan kad sajès ki bon pou timoun nan lè l ap grandi.

Nou mansyone vwazinay kòm dezyèm antouraj ki ka gen yon enfliyans kèlkonk sou levasyon timoun nan. Wi, li enpòtan pou n fè remak sa a kote enfliyans sa a li menm, kapab pozitif ou negatif. Nan fouy nou, lè n antre nan pawòl filòzòf kouwè Jean-Jacques Rousseau, misye di nou ke lòm fèt ak tout bonte l men se sosyete a ki kowonpi l. Misye pa manti paske la a, nou kapab foure vwazinay, lekòl� kòm kèk engredyan ki konpozan yon sosyete kote timoun nan leve (andotretèm, si vwazinaj kote timoun nan ap viv la chaje ak koripsyon, enben chans pou timoun sa a pa vin kowonpi lè l gran se yon bagay ki minim. Si lekòl sa a kote timoun nan al pran fòmasyon se defòme l ap defòme, enben chans pou elèv sa a pa defòme pi devan, minim).

An gwo, nou toujou ap lonje dwèt jouda n sou mo ki rele «modèl» la, pase se yon miwa ke moun ki manm sosyete a ap gade ladan. E byen avan, nou te lonje dwèt jouda n sou enpòtans fwaye timoun (si l degrenn goch ou pa, epi repèkisyon ou enfliyans sa ka genyen nan levasyon timoun nan). An rezime, se tout yon kòd jenetik sosyal nou kapab wè ki prevwa konpòtman yon endividi nan sosyete l ap viv la.

nòt
Anpil fwa, tèm sa yo ta itilize kòm tèm pejoratif. Nou dwe pran prekosyon lè n ap itilize yo dekwa pou n pa fwase pèsonn.
Yon figi retorik ki sèvi pou evite britalite yon mo. (Wè Gramè Kreyòl Védrine pou plis detay sou figi retorik.

Wyclef Jean ap chèche yon solisyon lapè pou Ayiti atravè dyalòg

E. W. VEDRINE

5 novanm 2004

Wyclef
Jean Wyclef. Son Site.

Écoutez Gonaives Haïti

Se yon bèl ide Wyclef ap eseye fè yon bagay kòm yon gran vedèt Ayisyen-Ameriken trè koni nan monn mizik la o nivo entènasyonal kote l ap eseye pale ak diferan gwoup epi wè kijan li kapab konekte yo. Men li dwe konnen ke chak ti gwoup an(n) Ayiti (ke l te biznismann, pouchis, dilè dwòg, sòlda demobilize, gang, politisyen, entelektyèl, ak manm elit kowonpi nou an) gen enterè patikilye yo ki trè lwen de ede solisyone pwoblèm Ayiti.
Pa egzanp, lè nou gade diferan pati politik sou teren an (plis pase 20), e lòt gwoup ki bay tèt yo yon nimewo idantite, yo pa t gen okenn ajennda pou Ayiti (ni avan ni aprè 29 fevriye 2004) ke eslogan: ARISTID DWE ALE!  E kòm nou konnen, ansyen prèt la renmen pouvwa kote l santi l tankou yon wa sou twòn li. Donk, li depan de Ayisyen si yo vle vrèmanvre vin ak yon solisyon ki kapab benefisye peyi a.

Si nou fran ak nou tèt e san patipri, OKIPASYON (twazyèm nan kounyeya e youn ki vizib) pa solisyon pèp ayisyen bezwen e kèlkilanswa moun ki ta eli prezidan Etazini nan dat 2 novanm 2004 pa t ap solisyon an nonplis pou konjonkti politik aktyèl la Ayiti. Li klè kou jou nan sa m li sou diferan fowòm ke gen Ayisyen pro-Bush, ak sa ki pro-Kerry (kit yo rete Ayiti ou nan dyaspora a). Sa yo ki pro-Bush t ap swete Bush reeli, yon fason pou kite Aristid nan kanpe lwen e pami sa yo ki pro-Kerry, yo t ap swete Kerry eli e petèt (ou pa janm konnen kote dlo soti l antre nan bwa joumou) li ta ka jwe wòl yon «dezyèm Bill Clinton» pou voye Aristide tounen Ayiti e delaetan, sa l fè l fè. Men kesyon enpòtan an se: ÈSKE SA TA YON NO! UVO KÒMANSMAN POU AYITI (lè l gen plis pase 20 deja)? De mèm, Aristid te gen ase tan pou l te pwouve tèt li kòm lidè paske Lavalas yo te gen pouvwa absoli de 1994 (oktòb) - 2004 (fevriye) – ann di l konsa paske koudeta 1991 lame a te fè vin estope tout bagay; sa te bay nesans tou a pi move anbago nan istwa peyi a (soti 1991 pou rive 1994). Men Ayisyen (kit se lidè oubyen senp sitwayen) pa kapab kontinye blame zòt pou sò Ayiti – pa e.g, lè yo pa t jwenn sipò finansyè konplè aprè Preval vin sou pouvwa an 1996 oubyen aprè Aristide vin sou pouvwa an 2001). Klèman, sèten peyi etranje pa t vle ede Ayiti pandan epòk sa yo, e patikilyèman pou pwoblèm nan eleksyon lejislatif yo (ke kèk Ayisyen ka wè kòm YON BWALONG POU APRANN DEVLOPE LIDÈCHIP ) e peyi sa yo benefisye de pwoblèm Ayiti an menm tan, men nou pa ka kontinye blame yo lè nou bliye pwòp responsablite nou vizavi manman peyi a.

An palan de «dyalòg», kesyon nou ka poze se: ÈSKE DYALÒG PAMI AYISYEN (ki gen diferan enterè) ka pote fri? Men TOUJOU GEN YON SÒTI si Ayisyen ka chita ansanm bò tab la epi mete tout diferans yo de kote dekwa pou fikse rega yo sou YON PEYI . Pou fè sa, chak grenn Ayisyen dwe konsyan de REYALITE AYISYÈN NAN epi deside kibò yo vle ale (annaryè oubyen annavan).

TE GEN DYALÒG (si nou vle retounen nan listwa avan fevriye 2004) ant Aristid e swadizan «opozisyon an», (li pi bon pou n ta di «Konvèjans» - kit yo kwè Aristide te serye ou pa). Men Konvèjans te SÈLMAN vle pou l kite pouvwa. Li enpòtan pou n mansyone ke se tout yon kesyon ki ta pran rasin li nan rezilta ELEKSYON LEJISLATIF ME 2000 YO . Sou presyon tòp ofisyèl gouvènman an, Leon Manus yon avoka ki gen 84 lane e ki te tyèmann kolèj elektoral la, te oblije pran egzil san bat je dekwa pou te pwoteje lavi l. «Anbasad yo nan Pòtoprens te repo! nn a menas lanmò kont Leon Manus kote yo te voye yon elikoptè vin pran l pou mennen l an(n) egzil.» (tradiksyon kreyòl yon sitasyon Christopher G. Fauntroy, 2000).

Lè peyi a t ap travèse pwoblèm entèn ivè 2003 epi presyon nan men kominote entènasyonal la t ap monte lesyèl, Aristide te ka senpman DEMISYONE OFISYÈLMAN (kòm jès) epi yo t ap ba l kredi pou sa. Verite a sèke li vin tounen politisyen ki pi popilè Ayiti (vle l ou pa) epi l kwè nan popilarite l dekwa pou l ta ret fin acheve manda l. Sa, nan yon sans, bloke chemen espwa pou anpil lòt politisyen ki aswafe pouvwa pou ta vin fè kou pa yo pi devan. Yo ta fè nenpòt bagay pou desann li paske yo pè pou pati Lavalas la pa rete sou pouvwa pou tout tan (lè yon gwo pousantaj moun nan popilasyon an sipòte Aristide) byenke yo t ap toujou pase atravè pwosesis elektoral. Aristide li menm, ta fè tou nenpòt bagay pou l kenbe pouvwa a jiskaske l fini manda l. Donk, klèma! n batay la se youn ki pou POUVW A . Men ankò, kesyon nou ka poze se: Pouvwa pou fè kisa? Pouvwa pou travay pou chanjman peyi a bezwen? Pouvwa pou bay tout moun manje? Pouvwa pou jete baz enfrastriktirèl peyi a bezwen? Pouvwa pou emèjans bonjan lidèchip? Pouvwa pou jere enterè pèsonèl pi byen? … Yon dal ak yon pakèt kesyon nou te ka kontinye poze e ki gen pou wè ak LIT POUVWA AN(N) AYITI .

Relijyon ak eksplwatasyon sa k pi ba yo
(E. W. VEDRINE, 9 out 2005)

Vierge noire
La vierge noire par Gabriel ALIX. Source.
Senk syèk de sa, Ewopeyen itilize «relijyon» kòm yon zouti k ale ansanm ak kolonizasyon e avèk komès esklav yo.

Anpil nan nou pa gen anyen kont okenn relijyon an patikilye si n ap viv an(n) Amerik kote nou gen «libète relijyon». Men kèk vrè kritik ta agimante ke l te itilize yon fason pou pasifye (fè dòmi) pèp kolonize ak esklav afriken yo. Pa konsekan, èske l te jis fason yo te itilize non Bondye? Lè nou li liv Egzòd (Chapit 20, vèsè 7), li di: «Yo pa dwe pran non Bondye an ven».

Lè n gade enfliyans krisyanis pandan epòk kolonyal yo, mwen pa kwè Legliz Katolik janm kondane atwosite an mas ki komèt kont Amerikiken natifnatal (Endyen yo) ak esklav afriken yo. Èske y ap jann parèt lajistis pou krim atwòs sa yo kont limanite? Bondye sèlman ki konnen.

Lè nou li yon swadizan figi relijye kouwè pè Las Casas (nan istwa Karayib), «Pwotektè Endyen», li konvenk Espay (pandan epòk kolonyal) pou ranplase travay fòse yo te bay Endyen pa moun nwa ki sot Afrik. Andotretèm, yo te konsidere moun nwa kòm bèt, epi yo pa t kwè yo te gen yon nanm1. Li pa fasil pou moun ki pa nwa pou ta santi yo tankou nou (nan sans kote nou soti e kijan nou santi n lè n voye je gade epòk sa yo). Apati la a, kòm lektè Bib la, nou kapab poze kesyon sa a: Èske Bib la rasis e etnosantrik oubyen esplwatè sa yo k ap itilize l (nan move kondisyon) pou jistifye travay malonnèt yo?

Anpil nan nou li apwopo epòk enkizisyon2 an(n) Ewòp, sa Jwif ak Mizilman pase (patikilyèman nan peyi Espay) e wòl Legliz Katolik jwe nan sa. Mwen mansyone nan kèk kòmantè m yo «rasis» kont Jwif ki t ap viv an(n) Espay (an palan de Sephardics yo). Lè n gade atwosite Legliz Katolik nan kontinan Ameriken an, te gen ka kote yo boule Ameriken natifnatal ki pa t vle konvèti nan katolik, lè yo obsève konpòtman kriyèl conquistadores yo ki te di se katolik yo ye e ki li Bib la, epi youn nan dis kòmandman yo di «ou pa dwe touye»3.

Te genyen e genyen toujou yon dal «fo misyonè» nan lemonn (ki vle enpoze yon relijyon patikilye pou kèk bi byen presi). Mwen pa vle lonje dwèt sou okenn, men li trè klè ke lè w vwayaje an(n) Ewòp ou pa pral wè moun sa yo anvayi ri ak vwazinay ewopeyen yo menm jan sa fèt nan peyi tyèmonn yo. Nou gen anpil dout ke w ap jwenn yo an Frans oubyen nan nenpòt swadizan «peyi sivilize».

An palan de «relijyon», li enpòtan pou mansyone «espirityalite». Mo sa a gen pou wè ak kijan endividi a montre l zele nan nenpòt sa l ap fè; andotretèm, se fondèt kwayans nan sa l ap fè a (ke l bon ou mal nan zye nou). Kèk moun ki vle pase fo misyonè blan yo nan tenten di: «Blan yo ban nou Bib la epi yo pran tout sa n te genyen». Bon, pa gen dout sa fèt an(n) Afrik ak nan anpil lòt andwa sou planèt la. An menm tan, mwen p ap di ke moun pa dwe kwè nan pawòl Bondye men yo dwe fèt atansyon ak disip dyab k ap blasfème non sakre Bondye, kote y ap itilize pawòl sakre pou esplwate pòv ki nan peyi tyèmonn yo epi kite yo nan (yon) esklavay (mantal).

Anpil kolon te itilize krisyanis (nan move fason) pou te ka «pasifye» pèp kolonize ak esklav afriken yo. Youn nan liv mwen ta rekòmande pou li nan sans sa a se: Viv Bondye, Aba Relijyon konpatriyòt Jafrikayiti ekri. Nan liv sa a, otè a vle souke tradisyonèlman fason yo pran espirityalite ak lafwa epi reklame a nouvo yon domèn li ki domine pa sa yo ki itilize relijyon òganize pou divize4 .

Pou konkli, nou pa dwe fòse moun konvèti nan yon relijyon (si nou se vrè disip) men preche pito sa ke nou kwè ladan l lan, tankou se semans n ap fè kote n voye yo tout kote e kèk ladan va jèmen. Anfèt, vrè disip dwe montre sajès nan sa y ap preche e konsa, yo kapab rive rale moun dèyè yo. Nou poko janm li oken dosye nan Nouvo Testaman an kote Jezi te bat, boule, esplwate moun nan anseyman l yo. Tout sa nou wè nan Seyè a se sajès ak lanmou.

NÒT:
VEDRINE, Emmanuel W. «El debate entre Las Casas y Sepulveda». University of Rhode Island . 1990
INQUISITION - «Enkizisyon Espayòl la se te youn ki te an vigè nan peyi Espay sou kontwòl wa Espay yo. Enkizisyon sa a se te rezilta rekonkèt peyi Espay nan men Mizilman yo, e tout lwa pou konvèti Jwif Espayòl ak Mizilman nan krisyanis. Enkizisyon an te yon zouti enpòtan pou mete aksan sou �limpieza de sangre' (Netwayaj San) kont desandan Jwif oubyen Mizilman ki konvèti»
«Kòmandman �ou pa dwe tiye' (Egzòd 20:13; Detewonòm 5:17), pi konprann nan sans pou ta siyifi «ou pa dwe tiye moun», anpil tradiksyon modèn Bib la mete l konsa. Selon Bib la, se pa tout tiye ki kaba yon vi (ki omosid). Omosid se lè ou kaba lavi yon moun ilegalman. Kòmandman ki di pa tiye a, li aplike a moun; li pa aplike a bèt oubyen plant ki sèvi pou manje. Bondye bay lòm bèt pou itilizasyon l (Jenèz 1:26-30; 9:1-4). Men, sa pa vle di pou otan ke lòm gen otorite pou l maltrete bèt ak anviwonnman an (Jenèz 2:15; Detewonòm 22:6-7; 25:4; Provèb 12:10)»
STEVENS, Brian. «No to Organized Religion, It's Spirit that Counts». Haitian Times . May 2000.
boule

ÈSKE W SE YON AYISYEN KI FYÈ ?

Si nou menm, Ayisyen, nou reyèlman vle ede Ayiti epi wè yon lòt Ayiti, se yon bagay ki mande SAKRIFIS. Nou DWE kwè ladan epi eseye fè maksimòm sa nou kapab ak tout kè nou, nanm nou. Nou wè deja anpil lidè ak pati politik ki pa reyisi. Se pa paske yo pa t janm gen resous peyi a bezwen, e pafwa ou ka mande: kisa k pa mache? kisa k pa mache ak Ayiti? poukisa nasyon sa a pa reyisi? … tout yon seri kesyon ki ka travèse lespri w. Bon, premye bagay pou fè se: GADE TÈT OU nan yon glas. M pa gen dout ke PESONN pafè, nou ka eseye vin pafè e se pou rezon sa a nou pa zanj, sinon nou pa t ap soufri sou planèt sa a. Donk se tout yon pwosesis pou chanje MANTALITE KONPLÈKS AYISYEN an, youn ki resevwa yon lavaj sèvo depi plizyè syèk.

M ap eseye devlope yon apresyasyon pou Ayiti nan modèl defen paran mwen te kite dèyè, tout yon eritaj (lanmou, apresyasyon, respè pou tout moun ak sajès). Ak 28 lane esperyans mwen depi m ap vwayaje aletranje (nan diferan kontinan ak peyi), mwen aprann anpil e fò w gen kran pou di: MWEN SE AYISYEN (akoz fason negatif yo wè Ayisyen nan lemonn – san fè distenksyon klas sosyal yo apateni oubyen nivo edikasyon yo, se menm kout baton an).

MEN ou konn yon bagay? Moun GEN RESPÈ pou ou lè ou fyè de kilès ou ye, lè ou fyè de kilti w, lè ou konnen fè (reyalite) sou peyi w, lè ou renmen pèp ou (rich kou pòv), lè ou fyè de gwoup etnik ou apateni, e anpil fwa w ap santi ou se yon anbasadè ki reprezante peyi w.

Sa fè anpil lapenn pou wè jan sosyete ayisyèn nan divize depi endepandans Ayiti epi menm mantalite kolonyal la toujou prezan nan venteyinyèm syèk la, men gen espwa pou chanje bagay yo e espwa sa a se nan MWEN ak OU li ye, sèlman lè nou pran konsyans de reyalite nou, sèlman lè nou asepte laverite e sèlman lè nou ka mete tout diferans de kote pou n ka travay ansanm pou YON PEYI, yon manman ki te akouche nou tout.

E. W. Védrine

D.P.M-KANNTÈ : YON PON ANT FIKSYON AK REYALITE
Emmanuel W. Védrine

Haïti en Marche, Vol. XI, #1, fevriye 1997
 

D.P.M-Kanntè se yon bèl travay kote dramatij Jan MAPOU bay teyat nasyonal la yon lòt dimansyon. Zèv sa a se yon tranch nan peripesi pèp ayisyen ki pral chache lavi lòt bò dlo men, yon chache lavi ki detwi lavi. D.P.M-Kanntè se yon trajikomedi, li trajik e komik alafwa. Byenke tablo pyès sa a gen pou wè ak koudeta Sedras la, sanmba Jan Mapou trase endirèkteman yon istwa depi sou rèy papadokratik la kote makout t ap pèsekite pèp la. Premyèman, nou jwenn filozofi sa a atravè kaptenn nan, frè MATYAS, yon makout, zenglendo ki swadizan konvèti men, kòm pwovèb la di: «chen manjèd ze pa janm kite metye l»; kè Matyas pa janm chanje; se yon san pitye pou malere, yon kè di ki konn pòch li sèlman.

Mapou kontinye pou l montre kòman zenglendo lame t ap pèsekite botpipo sa yo atravè istwa chak ap rakonte pandan vwayaj la. Se yon veritab tablo istorik «koudeta trant septanm nan». Mapou montre tou yon sòt «inyon» ki egziste pandan pasaj la: chak rakonte istwa yo. Chak vin ak relijyon yo e yo manifeste kwayans yo san okenn prejije kote youn respekte lòt: sa k ap envoke Bondye, Simbi, Mèt Agwe... pou vin pote yo sekou lè yo ant chemen lanmò ak lavi. Nou kapab retrase kwayans sa yo atravè chante yo, konpozisyon Kiki WAINWRIGHT, ki jwe yon wòl kapital nan zèv sa a. Men malgre kwayans yo, nou pral wè nan sizyèm tablo a kote pesonn moun pa kapab rete chwal «desten» lè l ap kouri. Brid chwal sa a se nan men Bondye li ye.

Se nan tablo sa yo trajedi a reyèlman chita kote tout moun pral peri, esepte yon ti lezanj manman an fèk akouche ki pral sove. La a, se pwen santral zèv la kote anpil kritik ka poze tèt yo kesyon sa a: poukisa Jan Mapou vin kreye mirak sa a nan fen pyès la? Ki filozofi li gen dèyè tèt li? Mwen kwè la a gen anpil pwendentewogasyon yon kritik ka mete nan setyèm tablo a ki dènye sèn lan. Men, kòm mwen di deja, nou pa gen okenn pouvwa sou desten.

D.P.M-Kanntè se yon fòm literati mwen ta renmen wè bonjan ekriven, sanmba ayisyen pwodui nan lang natifnatal la, yon literati ki gen manm, ki dyanm e ki gen bon epis ladan. Pyès sa a gen pou l tounen yon klasik. Mwen ta sijere tradui l nan lang anglè rapid ak tout kritik yo tou an anglè. Sa a, mwen garanti se yon liv ki kapab itilize nan etid sou «Etid Karayib», «Literati Karayib», «Etid Ayisyen», «Etid Nwa»... Mwen swete Mapou bòn chans ak pyès sa a e m swete l kontinye pwodui lòt bèl pyèsteyat an kreyòl ankò.

Eklèsisman  ak Demistifikasyon Tontongi nan liv li a

Emmanuel W. VEDRINE
2 me 2008

 

Se pa lè yon moun ki te fè byen mouri epi pou n vin ap plede kriye, pale de sa l te konn fè, men li ta bon tou si nou ta aprann apresye travay moun sa a pandan l vivan, montre admirasyon ak respè pou jefò l fè pou nou ta ankouraje l plis, epi wè kisa nou menm nou ka aprann nan zèv moun sa a. Nan sans sa a, mwen kwè se tout Kominote Ayisyen nan Boston e ozalantou e manman peyi a, Ayiti ki ta dwe sipòte piblikasyon liv Tontongi1 a, Critique de la francophonie haïtienne (2008), chèche konnen sa k ladan an tèm eklèsisman ak demistifikasyon Tontongi fè.

Pafwa li pa fasil pou yon otè ta pran yon tèl pozisyon, sitou lè l rete esklav yon sistèm neyokolonyal2, sitou lè otè sa a vle plè yon ti gwoup moun an patikilye nan yon sosyete; tip otè konsa, nan yon sans, kontinye nouri yon sistèm koryas ki kontinye toupizi anbachal yon mas pèp ki swaf chanjman.

Mwen mete o gadavou tout kritik ki ta kouri di: «Poukisa se an fransè Tontongi ekri liv sa a?». Repons lan fasil pou mwen: premyèman, pou moun ki poko li liv la, otè a ekri 3 dènye chapit yo an kreyòl; donk li gen yon mesaj dirèk e trè fò tou pou tout natifnatal kote li vle mentni yon sèten esans. Dezyèmman, otè a gen yon konpetans lengwistik avanse an tèm abilite l nan ekri kreyòl, fransè ak anglè (kote l pwouve sa deja atravè zèv li pibliye). Twazyèmman, Tontongi gen yon mesaj pou tout gwo chabrak entelektyèl ayisyen, e menm mesaj sa a pral sèvi tou kòm modèl pou tout rès mond kreyolofòn nan ki te anba grif Lafrans ak sa yo ki anba l toujou.
 
Nan mond kreyolofòn nan, n ap jwenn menm tras sistèm neyokolonyal la ke nou jwenn Ayiti (manman peyi kreyolofòn). Donk, Critique de la francophonie haïtienne se yon kokenn gato kote tout moun jwenn ti moso. Liv sa a se yon bwalong (defi) tou pou tout entelektyèl ayisyen aprann apresye lang natifnatal la ke anpil nan yo itilize kòm «matyè premyè» pou y al ekri bèl pawòl an fransè e anpil fwa, koze ki pa menm an rapò ak reyalite Ayiti ap viv la. Wi, yo itilize kreyòl menm kòm matyè premyè paske, toudabò se nan lang sa a yo panse epi transpoze panse yo an fransè; se kreyòl ki lang matènèl yo e yo pa fouti nye sa nonplis. Donk, yo sèvi ak kreyòl kòm yon sòt «bouyon devwa» pou y al mete o pwòp an fransè. Men malerezman, anpil jete bouyon sa a aprè dekwa pou «kritik konsyan» pa wè tras li, dekwa pou yo rete tann glorifikasyon nan men Lafrans pou montre kolonizatè a yo toujou rete fidèl a li. Se tou yon «sik jòn»  moun sa yo fè tounen «sik blan», men sa yo pa konnen sèke sik jòn nan pa pèdi nan vitamin li (kòm powèt ayisyen Kesler Brézault ta di).
 
Kòm edikatè ki gen yon ventèn ane esperyans nan ansèyman (segondè, siperyè), mwen te apèn konplete 2 liv ki an rapò ak Ayiti: A healing paradigm for a new Haiti,A look at the problem of schools in Haiti. Liv Tontongi a rive a tan kòm dènye dokiman mwen te dwe revize nan kad bibliyografi rechèch mwen an. Sa vin ajoute yon diplis nan epis la kote, nan nouvo liv sa a, mwen etone li sèten temwayaj kèk konpatriyòt te konn obsève sou pinisyon kèk elèv te konn jwenn nan klas poutèt yo t ap esprime yo an kreyòl, pwòp lang matènèl yo. Mwen etone tou pou «abi fizik e sikolojik» anpil pwofesè lekòl fè elèv sibi. Nou nan venteyinyèm syèk tandike abi sa yo poko fin disparèt. Tanzantan lè nou jwenn ekriven konsyan kouwè Tontongi k ap pote eklèsisman, k ap fè demistifikasyon sa k pa bon nan sosyete ayisyen an, sa va elaji travay egzamennkonsyans kèk ekriven angaje ap eseye fè pou pote chanjman nan sosyete pa yo ak plim yo.
Nòt
Tontongi, Non plim Eddy Toussaint.
Neyokolonyal. (n). Yon fòm kolonizasyon tounèf ki enpoze dominans ekonomik a yon ansyen koloni ki vin endepandan. 2. (adj) ki an rapò ak fòm kolonizasyon tounèf sa a.

Pou yon frankofoni vivan e popilè
Frankofoni1 pa mouri. Pandan deplasman mwen te fè nan mwa dènye yo aletranje, sa te touche m lè m santi ke, tout kote nan lemond, lang fransè a benefisye yon prestij entouchab. Gwo dezi sa a lye nou anpil a yon obligasyon. Paske, fas a lang anglè a, rekil fransè pa yon fatalite2.
Nan moman n ap selebre bisantnè3 nesans Léopold Sédar Senghor4, se ta yon onè pou peyi nou ta rann omaj a nonm sa a ki fondatè negritid ak frankofoni, omaj ke Lafrans ta dwe rann li lè l mouri. Mwen te gade sa an sekrè, kòm youn nan premye responsab politik fransè, pou ale sou tonm li. Mwen vle jodiya rann yon moun, ki te youn nan atizan pi devwe nan estansyon (kiltirèl) peyi nou, omaj sa a. Se poutèt sa, mwen pwopoze enskripsyon non li nan panteyon5 nasyon an, bò kote non Charles Péguy6 ak Toussaint Louverture.
Fò nou retounen a yon frakofoni ki konfòm a lespri Senghor. Poutèt sa, nou menm Fransè, nou dwe enplike nou plis nan frankofoni sa a kote pòtpawòl yo pafwa se otè etranje, ki rejwenn yo youn lòt ak kouraj, men se yo menm sèl k ap defann li, nan plas sa yo ki ta dwe vrè avoka l: Fransè yo menm. E dabò, lajenès, li menm ki, jodiya, poko janm wè itilite l.
Mwen vle yo anrichi pwogram eskolè yo ak yon volè frankofoni ki esprime l klèman e ke, nan vil yo, gen kreyasyon mezon frankofoni, andwa ki egziste pou ar ak kilti, kote jèn yo kapab wè orijinalite kilti frankofòn yo. Li enpòtan tou pou pèmèt yo dekouvri richès kilti Sid la avèk yon sèvis sivik ki ann amoni ak yon volè frankofòn.
Jenès fransè, ki gen orijin imigran, ta gen tout plas li nan dyalòg kiltirèl yo, puiske ekriven natif Magrèb e Afrik anba Sahara (ki fè pati Sahara) te chante lang fransè a tou. Se pa yon bagay pa aza si pami dènye peyi mwen vizite yo, Senegal ak Aljeri ofri deja Académie Française 2 moun pami sa yo ki montre lanmou ak antouzyas yo pou lang fransè a, an palan de Assia Djebar7 ak Senghor.
Nan ansèyman siperyè, li nesesè pou yo kòmanse reflechi san pèdi tan a kreyasyon depatman frankofòn, ki prèske pa egziste an Frans, dekwa pou kenbe yon seri talan literè tankou Maryse Condé8, Alain Mabanckou9 ou Achille Mbembe10, ki fini pa egzile Etazini. Kè ak avni frankofoni diminye (li vin mwen fransè), men  paradoksalman11, deplizanpli anglosakson. Amerik sove frankofoni? Yon chapant!
Yon lang veyikile tou yon mesaj politik, yon sèten vizyon mond lan. Lòske gen plizyè pèp ki pale l tou tankou moun Liban, Nijè ou Vietnam, lang fransè a se istwa yon kominote ak desten l antre «nou e yo». Mwen regrèt anpil, pafwa, lè yon seri rezo ta fè dappiyanp sou li sou pretèks defans lang fransè a pou pwomouvwa enterè pèsonèl yo.
Tank yo ta sispèk frankofoni de move tras sa yo, pèp yo ap devlope mefyans alega l, e y ap tante rejte pitit la (Lafrans) ak dlo beny lan (frankofoni). Paske, o kòmansman, frankofoni se pa yon konsèp12 kolonyal, okontrè. Pou pa sispèk neyokolonyalis13, Jeneral de Gaulle14 te kòmanse mefye sa avan menm Léopold Sédar Senghor te defini l kòm «pitit fi libète e sè endepandans», kòm yon «fizyon kiltirèl ant Eta ki gen lang fransè kòm pataj e ki plis imen paske pi rich, ke l ini valè ki pi opoze yo».
An Frans, fò yo fini avèk yon vizyon tankou sa Jakoben15 yo te genyen de yon frankofoni k ap kraze e k ap koze vyolans: pa gen plas pou kare (opoze) fransè ak lòt lang Lafrans». Kòman pou revandike fas a lang anglè a, esepsyon kiltirèl  epi pou pa admèt li pou pwòp kilti rejyonal nou yo ke disparisyon yo menase? Lang lokal yo, enkli lang ki pale nan teritwa fransè aletranje tankou kreyòl, yo dwe kapab pwopoze yo a elèv sou teritwa yo kote gen yon bon valè paran ki swete sa fèt.
De lokal a global, frankofoni franchi teritwa yo aladous, men san nou poko konnen kibò l prale. Nou dwe imajine l kòm yon mwayen pou lang fransè a kapab reziste anglè san konplèks. Sa vle di ke administrasyon nou yo ta adrese òganis entènasyonal yo an fransè e lang fransè a, lang dwa, lang referans pou tèks ewopeyen yo.
Elajisman vè lès Inyon an pa dwe tyalenj16 patenarya privilejye nou avèk peyi Sid yo. Nan sans sa a, ratifikasyon17 pou Lafrans fè, sa gen kèk jou, Konvansyon Entènasyonal pou divèsite kiltirèl, dwe pèmèt akote lang fransè a, lang lokal yo gen dwa pou yo site yo, patikilyèman ann Afrik: malgre difikilte aktyèl yo, kontinan nwa a ka, pa dinamis18 lengwistik19 sa a istwa prekolonyal li eritye ke yo pa konnen, pote yon kontribisyon presye a pwodiksyon valè inivèsèl yo.

Nòt - Pou yon frankofoni vivan e popilè
Tèks politik ki sikile sou entènèt la nan lang fransè, enkli pati ladan ki parèt nan kèk jounal fransè.

FRANKOFONI (n). Kominote pèp frankofòn (ki pale fransè).
 
FATALITE (n). Karaktè sa ki fatal (ki dwe rive san ou pa ka evite l, ki inevitab).
 
BISANTNÈ (adj). Ki gen 200 ane ; 200tyèm anivèsè.
 
Léopold Sédar SENGHOR: Fèt 9 oktòb 1906, li mouri 20 desanm 2001. Powèt senegalè, politisyen e teworisyen kiltirèl. Prezidan Senegal (1960-1980). Senghor se premye Afriken ki vin manm Académie française. Fondatè pati politik ki rele Senegalese Democratic Bloc (Blòk Demokratik Senegalè). Anpil moun konsidere l kòm youn nan entelektyèl afriken pi enpòtan nan ventyèm syèk la.
 
PANTEYON (n).  Chapèl souteren yon moniman ki konsakre an menwa moun fame yon nasyon.
 
Charles PÉGUY. Fèt 7 janvye 1873, li mouri 5 septanm 1914. Powèt, eseyis, editè fransè. De pi gran enspirasyon l yo se te “sosyalis” ak “nasyonalis”, men vè ane 1918, li tounen yon moun devwe men youn ki pa pratike relijyon katolik romen; apati moman sa a, katolisis te gen yon gwo efè sou zèv li yo.
 
Assia DJEBAR. Non de plim Fatima-Zohra Imalayen. Li fèt 30 jen 1936. Romansye, tradiktè e sineyas aljeryen. Pifò nan zèv li yo relate obstak fanm rankontre; se yon moun remakab kòm pòtpawòl vwa fanm. Djebar konsidere kòm youn nan ekriven pi popilè Afrikdinò. Li te eli manm Académie française nan dat 16 jen 2005. Se premye ekriven magreben ki rive nan yon tèl wo fonksyon literè.
 
Maryse CONDÉ. Fèt an 1930 nan Gwadloup. Otè ki ekri nan lang fransè, li ekri fiksyon istorik; li trè koni pou roman li an ki rele Segu (1984-1985). Lè l te fèk fèt, li te rele Maryse Boucolon. Se li ki pi piti pami uit pitit. An 1953, paran l voye l al etidye nan Lycée Fénelon epi nan Sorbonne (a Pari), kote l te espesyalize nan lang anglè. An 1959, li marye avèk Mamadou Condé, yon aktè gineyen. Apre l fin diplome lekòl an Frans, l al anseye nan peyi Gine(n), Gana, ak Senegal. An 1981, li divòse men an 1982 li marye ak Richard Philcox, tradiktè ki tradui nan lang anglè pifò nan roman l yo.
 
Alain MABANCKOU. Fèt 24 fevriye 1966 nan peyi Congo Brazzaville. Sèl pitit, li pèdi manman l an 1995, papa l an 2004. Li pase anfans li nan vil Pointe-Noire, kapital ekonomik Congo, vil kotyè kote l kòmanse etid primè ak segondè l e kote li fin bakaloreya l (opsyon Lèt ak Filozofi). Manman l te vle se dwa pou l etidye; li kòmanse etid dwa l nan Brazzaville, epi an Frans nan Université Paris-Dauphine (Paris IX) kote li dekwoche yon diplòm DEA (Diplôme d’Etude Approfondie) an Dwa Komèsyal…Li kouwone ak pri literè kouwè kouwè : Prix Jean-Christophe de la Société des poètes français, Prix des Cinq continents de la Francophonie, Prix Ouest-France /Etonnants Voyageurs, Prix RFO du livre, Prix Renaudot 2005…
 
Achille MBEMBE. Fèt Kameroun an 1957. Li pran doktora (Ph.D) li nan istwa nan Université Sorbonne (Paris) an 1989. Apre sa, yon diplòm D.E.A. nan Syans Politik nan Institut d’Etudes Politiques nan menm vil la. Kòm youn nan gran teworisyen sou etid poskolonyal jounen jodiya, li pase kèk tan travay nan Columbia University, New York, Brookings Institute nan Washington, D.C., University of Pennsylvania, University of California, Berkeley, Yale University e nan Council for the Development of Social Science Research in Africa (Codesria) nan Dakar, Senegal. Aktyèlman li se manm estaf nan Johannesburg, Afrikdisid … Pami zèv li yo, li ekri: Les Jeunes et l'ordre politique en Afrique noire (1985), La naissance du maquis dans le Sud-Cameroun, 1920-1960 : histoire des usages de la raison en colonie (1996), De la postcolonie, essai sur l'imagination politique dans l'Afrique contemporaine (2000; edisyon anglè a an 2001), Du Gouvernement prive indirect (2000) …
 
PARADOKSALMAN (adv). Ann opozisyon ak opinyon ki opoze a opinyon jeneral yo admèt.
 
KONSÈP (n). Ide jeneral; reprezantasyon abstrè yon objè ou ansanm objè ki gen karaktè komen. cf. nosyon.
 
NEYOKOLONYALIS (n). Yon fòm kolonizasyon tounèf ki enpoze dominans ekonomik a yon ansyen koloni ki vin endepandan.
 
Jeneral DE GAULLE [Charles André Joseph Marie de Gaulle]. Fèt 22 novanm 1890 ; li mouri 9 novanm 1970. Jeneral fransè epi chèf leta ki batay pou liberasyon fòs fransè yo pandan Dezyèm Gè Mondyal epi annapre, li fonde Senkyèm Repiblik Fransèz kote l te sèvi kòm prezidan l. An Frans, li pi koni sou non Général de Gaulle ou senpleman Le Général (Jeneral la), oubyen, «le Grand Charles».
 
JAKOBEN. Manm sosyete politik revolisyonè (etabli a Pari nan yon ansyen kouvan jacobin). 2.repibliken entretab, patizan yon eta santralize.
 
TYALENJ (v) sèvi (kòm) bwalong. 2. (n): bwalong (fig). s: defi.
 
RATIFIKASYON (n). Aksyon pou ratifye (apwouve, konfime).
 
DINAMIS (n). Enèji, vitalite (fig).
 
LENGWISTIK (n). Syans ki etidye lang. 2. (adj). ki an rapò ak lang, ak syans ki etidye lang.
[(adj) = adyetif ; (cf) = an rapò ak; (fig) = sans figire; (n) = non; (v) = vèb]

Ayiti: Pou yon edikasyon pratik lè vandredi
Se pa pou premye fwa mwen parèt sou entènèt la ak bèl ide sa a, men depi kèk ane byenke mwen pa t ekri pi long sou sa tankou mwen fè sa jodiya. Mwen mansyone l tou nan de nouvo liv (A healing paradigm for a new Haiti,A look at the problem of schools in Haiti) mwen gen pou pibliye.
Se yon ide k ap domine mwen chak jou an tèm aktivite lekòl Ayiti te ka fè ak elèv o pwofi devlopman Ayiti Cheri, e pou fè timoun sa yo aprann pran konsyans depi yo jèn dekwa pou ede Ayiti demen.
Se tout yon gwo pepinyè mwen wè nan ide sa a pou mete yon ralonj sou filozofi konbit kèk nan nou kapab anbrase deja pou fè Ayiti ale vè lavan tout bon vre.
Pou ide sa a vin pratik, lekòl Ayiti pa bezwen milyonven ni tou yo pa reyèlman bezwen tann se gouvènman ki pou ta ba yo limyè vèt pou anbrase lide sa a men gen kichòy ke yo kapab kòmanse fè ak elèv yo, epi piti piti, ide sa a kapab tounen yon reyalite nan edikasyon timoun yo nan venteyinyèm syèk la.
Pou tout moun ki li ti dokiman sa a, souple mwen ankouraje w voye kòmantè ban mwen; yo trè entèpòtan an tèm sa ou ka pataje ak lòt moun e sa mwen pa t gen tan devlope ladan. Konpatriyòt, ou menm ki ta renmen ede Ayiti san fè yon dal literati, ann panse kijan lekòl Ayiti (prive, piblik, lekòl bòlèt, lekòl kongreganis, elt.) kapab panse a jou vandredi pou ta bay elèv yo yon edikasyon pratik. Nan edikasyon pratik sa a, nou wè yon dal bagay la:
(1) JOUNE (VIZIT)
Lekòl la mennen elèv yo al fè kèk vizit. Vizit sa yo kapab nan mize, vizit lye istorik, vizit alakanpay, elt… yon fason pou eskpoze elèv yo a reyalite Ayiti (wè bagay yo dan griyen, jan yo ye Ayiti) pou aprann pran konsyans de reyalite sa a depi piti, pou lespri yo devlope (kote yo kapab poze tout kalte kesyon sou sa yo wè).
Kèk kesyon yo ka poze:
a. Te kwè nou etidye nan liv ke «Ayiti se yon peyi agrikòl», apa nou pa wè jaden, aktivite agrikòl yon dal kote nou pase? Sa k koze sa?
b. Anpil kote nou pase nou wè ti sous dlo; pouki yo pa kapte yo pou wouze tè? Pouki se lapli peyizan yo di y ap tann pou plante?
c. Apa tout kote n pase nou wè moun ap koupe pyebwa pou fè chabon? Se pa lanati yo detwi lè yo koupe pyebwa?
d. Ki lwa li egziste pou pwoteje anviwonnman an? Ki pinisyon yon moun ka jwenn si l ap detwi anviwonnman an?
e. Kisa ki ka ranplase chabon an pou moun pa koupe bwa?
f. Yo di moun pa koupe bwa nan Sendomeng, y ap pini yo pou sa, se vre?
g. Yo di moun Sendomeng sèvi ak gaz tout kote. Leta sibvansyone gaz pou fè manje (moun pa peye anpil pou achte l) yo pa sèvi ak chabon. Pouki sa pa fèt Ayiti tou?
Donk se tout yon seri kesyon anseyan ka ankouraje elèv poze pou aprann devlope lespri kritik, e pou aprann pran konsyans. Pa gen move kesyon; tout kesyon se kesyon; tout kesyon gen repons.
Nan kategori «vizit» la, nou pa eskli vizit nan Sendomeng (Repiblik Dominikèn). Okontrè li enpòtan pou lekòl (ki gen ti mwayen) ta òganize vizit nan Sendomeng (peyi ki pi pwòch Ayiti) pou eskpoze elèv yo a reyalite yon lòt peyi pou konpare ak Ayiti.
(2) PRATIKE YON BAGAY KÈLKONK ANDEDAN LEKÒL LA JOU VANDREDI
h. Elèv te ka aprann itilize konpwoutè (òdinatè); aprann ouvri kont elektwonik (imel) pou al kominike sou otowout entènasyonal ki rele entènèt la, yon granchemen savwa. Nan menm liy ide a, nou te rive edite yon bèl manyèl òdinatè ki kapab ede tout lekòl Ayiti ki vle kòmanse entwodui òdinatè nan saldeklas yo. Tit liv la se: Premye Etap Avèk Yon Òdinatè1
i. Pale de enpòtans entènèt la tout kote nan lemonn jodiya, kijan l konekte tout moun nan lemonn; kijan ou ka chita Ayiti epi w ap kominike ak zanmi ki Lafrans, Etazini, Kanada, lòt kote nan Zantiy yo, elt.
j. Kijan rechèch /dokiman simaye sou entènèt la e kijan pwofesè lekòl, elèv, moun k ap fè rechèch ka li, e itilize yo tou pou fè rechèch …
(3) PRATIKE YON ESPÒ KÈLKONK
k. Premyèman, pale de espò an tèm enpòtans li pou devlope fizik yon moun, e pou fè l rete an sante tou. Espò kapab vin yon karyè tou pou kèk jèn kote yo ka fè anpil kòb. Nan gran peyi (devlope yo), vedèt espòtif (nan espò kouwè bezbòl, bòks, foutbòl, foutbòl ameriken, baskètbòl, rògbi...) yo siyen kontra plizyè milyon dola epi yo fè anpil lajan nan piblisite pou gran konpayi.
l. Lakay Ayiti, nou pi konnen espò kouwè foutbòl (espò nasyonal la) men sèjousi, gen kèk lekòl ki gen ti teren baskètbòl ak volebòl. An palan de foutbòl, youn nan gran jwè ki fè onè Ayiti se Emmanuel (Manno) Sanon; gras a li ak kèk lòt gran jwè, Ayiti te rive kalifye kòm peyi nan Karayib la pou l te patisipe nan koupdimonn 1974 la ki te fèt nan peyi Almay. Pandan Ayiti t ap jwe ak Itali, Manno rive fè yon premye gòl sou Itali. Se yon evennman ki te fè non sèlman kè Italyen sote, men lemonn antye paske yo konnen Itali te gen youn nan meyè gadyen ki fè yon dal tan depi l pa t pran gòl (an palan de Dino Zoff). Manno te rive leve defi sa a malgre  Itali te gen match la alafen. Men nou vrèman an reta nan espò sa yo pou n ta patisipe nan konpetisyon entènasyonal, sitou nan jwèt olenmpik (ki fèt chak katran). Li enpòtan tou pou ta pale elèv yo de bezbòl (kote majorite boul bezbòl se Ayiti ki te konn prepare yo nan faktori kote ti malere ak malerèz mal manje, mal peye t ap fabrike yo pa douzèn pou voye lòtbò dlo tandike Ayiti pa jwe bezbòl. Bezbòl se yon espò entènasyonal nan kontinan ameriken an ki gen anpil lajan ladan. Kèk bon jwè bezbòl ki sot Sendomeng, y al jwe nan kèk gran ekip ameriken pou plizyè milyon dola. Kanada, Etazini, Amerik Santral, Venezyela, ak kèk kote nan Karayib la (kouwè Kiba, Pòtoriko, Sendomeng)  jwe bezbòl).
m. Natasyon. Se youn nan espò ki ka sove lavi yon moun si l tonbe nan dlo epi l pa konn naje. Nenpòt timoun ki konn dlo (ak teknik pou sove yon moun k ap nwaye) kapab sove yon adil k ap nwaye. Donk nou wè nesesite pou anpil lekòl ta kreye pisin pou elèv pratike natasyon, pou yo aprann naje. Silvio Cator, youn nan pi gran atlèt Ayiti te ka pwodui te yon gran najè tou, apa plizyè lòt espò li te konn pratike. Pou te ka sonje li, yo fè estad Pòtoprens lan pote non l.
n. Ar masyal (jido, karate, kikbòksing, kongfou, taykonndo, elt.). Se kèk ar masyal ki enpòtan. Yon moun ka defann tèt li lè l konnen kèk ladan yo.
o. Konbyen timoun Ayiti ki ka monte yon bisiklèt, yon motosiklèt? Kèk lekòl te ka mete yo a dispozisyon pou elèv pratike. Ak pwoblèm wout (pa gen anpil oubyen sa k bon) Ayiti, gen kote moun te ka ale sou bisiklèt ou motosiklèt kote wout yo pa vwatirab. Ekip moun nan yon zòn te ka met ansanm pou kreye yon wout pou bisiklèt e moto annatandan, epi aprè gouvènman an ta elaji e amelyore yo pou pi gwo veyikil (si yo ta rive gen bòn fwa pou konprann nesesite moun nan yon zòn).
(4) RELE PWOFESYONÈL VIN PALE
Se yon aktivite lekòl Ayiti te ka fè tou jou vandredi kote yo te ka envite pwofesyonèl nan plizyè domèn (tankou: agonòm, pwofesè lekòl, avoka, biznismann, chofè, doktè (medsen), ebenis, ekriven, elektrisyen, enfimyè, enjenyè, espòtmann, fèmye, gid touris, kòdonye, machann, oksilyè, teknisyen, tradiktè …).
(5) YON PROGRAMM ANDEDAN LEKÒL LA KI SANTRE SOU SIVIK
Apa de ti liv «enstriksyon sivik» elèv ka li, lekòl yo te ka panse a yon bonjan pwogram ki santre sou sivik lè vandredi. Kisa elèv la dwe konnen kòm sitwayen, responsablite yon sitwayen anvè peyi l /anvè kominote l, patisipasyon ou kontribisyon l nan sosyete a...
(6) PATISIPE NAN PWOJÈ REBWAZMAN
Se ta reyèlman yon bèl ide pou lekòl Ayiti ta gen sa nan pwogram yo ta renmen fè ak elèv jou vandredi. Yo te ka reyini elèv yo nan lekòl la jou vandredi, pase fim pou yo pou gade kèk dokimantè (lekòl ki gen aksè a elektrisite), pale de pwoblèm debwazman, e enpòtans pou rebwaze Ayiti rapidopresto kote patisipasyon ak konpreyansyon tout moun enpòtan.
(7) FÈ ELÈV APRANN PATISIPE NAN PWOJÈ GOUVÈNMAN AP FÈ
Li ta enpòtan pou lekòl ta eskpoze elèv a pwojè gouvènman an ap fè (pa ekz., patisipe dirèkteman e volontèman), ale sou teren /chantye kote travay la ap fèt pou obsève epi poze kesyon sou travay la epi ankouraje moun k ap fè l la).
(8) RAPÒ ALEKRI CHAK AKTIVITE ELÈV YO FÈ LÈ VANDREDI
Li enpòtan pou elèv yo ta ekri yon rapò oswa kontrandi sou aktivite yo fè jou vandredi a, epi pou ta remèt yo nan klas lendi (tankou yon devwa). Lekòl la kapab fè tou yon konpilasyon rapò ebdomadè sa yo, epi l pibliye yon liv ak yo nan fen ane a oubyen aranje yo nan fòm maniskri nan achiv lekòl la kote yo kapab ede nan rechèch pi devan oubyen sèvi lòt elèv kòm modèl.

Revolisyon Ayiti : Benefis Pou Kilès ?

Emmanuel W. VEDRINE

Combat de Vertières

Combat de Vertières par Patrick Noze, huile sur toile, tiré de «Haitian Art in the Diaspora»,
édité par Emile Viard, 2004, Vie & Art Collections.

 
Se yon tèm tèt chaje pou moun abòde nan kad Ayiti e li nesesè pou konn fondèt istwa peyi sa a. Pou te fè suit a yon atik yon kapatriyòt ekri (Doumafis Lafontan. ‘Inyon ou lanmò'. Me 2005) ki anglobe tèm «revolisyon», youn nan tèm mwen ta chwazi pou debat sijè a se: konprann istwa Ayiti.

Evidamman, fò n ta pati depi peryòd revolisyonè yo (byenke nou nan epòk kolonyal la toujou, men nou poko rive nan ane 1803); sèdike pwen mwen vle touche la a gen pou wè ak tout batay adwat agoch ki t ap fèt yo (avan Batay Vètyè, 18 novanm 1803) e kesyon nou menm nou kapab poze se: ki valè ladan yo ki te nan enterè mas pèp la (remake tou nou potko yon «nasyon»)? Donk, la a nou ka antre klas ki te pi ba yo («meprizab» yo), enkli tout esklav pou ta vin souse omwen yon zo nan bòl vyann nan.

Enben apre tout analiz nou, nou vin remake majorite batay sa yo ta chita sou enterè pèsonèl. Desalin te konprann jwèt marèl la fen e byen e se pa t yon bagay fasil fasil pou li pou l te eseye fè gwo chèf endijèn yo (milat, nwa, nèg bosal) fè yon tètkole kont Lafrans ki te gen gwo pouvwa pou divize/reye nan plan men l nan epòk la.

Opòtinis pakapala te toujou la depi lè dyab te kaporal. Yo antre nan kan Desalin nan vre (nan zafè «inyon» fiti anpwè a t ap pale a) pase yo te gentan wè avantay bab e moustach yo pi devan (kreyasyon yon nouvo sistèm fewodal ou neyokolonyal) si yo ta rive kwapre ekip sanmanman lame fransèz la ki te panse Ayiti se yon savann kote yo t ap kontinye vin galope ladan. Men kisa ki vin pase apre revolisyon an? Kèk nan opòtinis sa yo ta remake filozofi Desalin ta yon ti jan chanje lè anpwè a ta mande pou rekonpanse ti sòlda pye atè, linèt nan dèyè pantalon ki te pote pwòp kontribisyon pa yo nan revolisyon sanglan sa a kote yo te batay ak tout nanm, tout fòs yo pou yon chanjman.

Woy! Machwè kèk gwo chabrak gonfle pi rèd pase bonm ka Lekont e sa ta youn nan koz lanmò fondatè patri a anvan krache sèk. E toutsuit apre, nou vin wè kouman peyi tounèf sa a kòmanse divize tankou yon kochon ki dekatya apre yo fin grate l.

Anpil Ayisyen ta vle parèt an menm tan tou kòm «revolisyonè». Sa pa etone nou pase n ap gade fil istwa Ayiti kouman l dewoule, men èske se reyèlman ak ide pou ede mas pèp ki nan bezwen an? Èske se ak ide pou benefisye pwòp klas pa yo oubyen enterè pèsonèl yo? Donk se la KONFIZYON an chita pase fèy Istwa Dayiti ouvè devan n toutouni tankou yon fèy nou renmen gade.

Pa bliye tou, tèm «revolisyon» nan istwa nou ta plis parèt kòm yon LIT POU MONTE SOU POUVWA sèlman (ak etikèt sa a – ak pwomès «bagay yo pral chanje» donk, espwa fè viv kòm pwovèb la di). Pa gen pwoblèm pran pouvwa a, men se KISA lidè sa yo fè annapre (dekwa pou ede majorite pèp ki nan bezwen) lè yo fin pran pouvwa a? Tout moun toujou rete DIVIZE: chak toujou rete nan klan yo (e.g, sa k pran pouvwa a mete tout akolit li nan pozisyon kle epi chanjman de baz yo pa janm rive fèt, entelektyèl toujou rete nan klan yo ap filozofe grate santi menm lè yo parèt pi wouj pase drapo kominis Larisi men an verite, yo pa pral nan mas pèp al fè yon seri travay de baz (kouwè al plante pyebwa ak li, al voye hou ak li, vini ak estrateji pou wouze tè, estrateji pou plante pi byen, ide pou konsève rekòt pou ka goumen kont sezon dizèt, ide pou pwoteje tè a, fè pepinyè tout kalite, vini ak ide pou pa detwi lanati men pou konsève l, elt...).

Ventyèm syèk la ki apèn chavire bonnèt li pa tèlman lontan, se yon syèk tèt chaje nèt ale ak kouran ide «IS» yo ki vin pran nesans oubyen grandi (pa egzanp: barbaris, egzistansyalis, kapitalis, kominis, neyofewodalis, neyokolonyalis, revolisyonis, sosyalis… jis pou site kèk). Kèk ti boujwa entelektyèl nan lakou lakay (po nwa oswa po kwiv) voye monte nèt ale, voye ide kominis, sosyalis monte tankou se kap y ap file vandredi sen nan Pòtoprens men frè, yo toujou rete nan klas yo ap simen fransè sofistike, menm yon silabè kreyòl yo pa eseye ekri pou ta eseye alfabetize mas pèp la ki pa konn ga-a-ga nan fèy malange, vwa pou t al touse pye kanson pou al plante pyebwa ak li, al voye hou / pikwa/ manchèt / sèpèt ak li, al sekle tè ak li (e anpil konnen youn nan gwo sekrè devlopman Ayiti rete nan devlopman lagrikilti), al montre l li gratis ti cheri pou l dechifre bekounaba nan fèy malanga, al fè gwoup pou ba yo liv gratis ti cheri pou li, mete ansanm (ak sa ki gen lamama) pou ede yo yon jan, yon lòt epi montre yo kijan pou òganize yo, kijan pou travay ansanm pou gen siksè.

Konpilasyon tout ide revolisyonè yo nan kad Ayiti, men san aksyon konkrè, vin sanble yon «lanmou makiye». Donk 2 gwo kesyon nou ka poze pou konkli se:

Kilè Ayiti va gen yon revolisyon sosyal tout bon?
Kisa nou ka aprann de Revolisyon Kiben an?
Sa se repons mwen kite ouvè dekwa pou elaji deba sa a. Anfennkont, tèm «REVOLISYON» nan istwa Ayiti vin pran yon lòt sans tou: youn ki ta chita plis sou IDE REVOLISYONÈ, mwens AKSYON KONKRÈ.

(E.W.Védrine, 27 me 2005)

Mennen koulèv la lekòl se youn, fè l chita se de

E. W. VEDRINE

«Nou anba gwo presyon nan men kominote entènasyonal la pou itilize vyolans�, jeneral Augusto Heleno Ribeiro deklare a yon komisyon depite nan peyi Brezil. �Mwen kòmande yon fòs k ap mentni lapè, pa youn ki la kòm fòs k ap okipe ...'

Jeneral la site Etazini, Lafrans ak Kanada pami peyi k ap bay presyon pou itilize fòs kont gwoup ame yo. Brezil, nan yon sans, ta eseye kenbe pwomès li te fè avan, asavwa li gen yon misyon pou ede nan rekonstriksyon Ayiti:

��Nou pa la pou fè vyolans, sa p ap fèt osilontan mwen an chaj fòs la� Brezil ap mande peyi donatè Nasyonzini yo pou bay $1.2 bilyon pou èd yo te pwomèt nan kad rekonstriksyon Ayiti.» ( Brasilia , Brezil, 2 desanm 2004 (Reuters). [Tradiksyon anglè � kreyòl: E. W. Vedrine)

Pou rezime sitasyon anlè yo, Brezil, nan yon sans, montre sèten VALÈ MORAL kòm yon fòs k ap mentni lapè ki pa ta renmen tonbe nan mitan yon GÈ SIVIL ant Ayisyen.

Itilizasyon VYOLANS pa meyè fason pou estope VYOLANS (kòm anpil nan nou ki gen valè moral ta rezime l) epi se pou rezon sa a politik Etazini nan Zafè Etranje pa gen siksè kote yo kreye plis hèn pou tèt yo nan lemonn [re: ITILIZASYON FÒS (olye VRÈ DIPLOMASI) kòm mwayen pou rezoud kèk KRIZ ENTÈNASYONAL].

Anpil fwa, Etazini chita dèyè pwovèb laten an: �CI VIS PACEM, PARA BELLUM� (Si w vle lapè, prepare lagè). Imajine w Nelson Mandela ta mete sa an(n) aplikasyon lè l te monte sou pouvwa? Kijan Afrikdisid t ap ye jounen jodiya? Èske APATED ta kòmanse disparèt? Èske ta gen espwa pou lapè alontèm nan - yon rèv ke Mandela ak anpil lòt moun t ap nouri depi lontan, yon rèv anpil sakrifye vi yo pou li?

Premyèman, pou dezame bandi sa yo Ayiti (a kèlkeswa gwoup yo apateni), se ta jwenn enfòmasyon sou yo, epi chèche yo pou mete nan prison (kreye bonjan dosye pou yo dekwa pou rete vijilan gen kontwòl yo) pou sekirite ka blayi. Sonje Konstitisyon 1987 la aboli PÈN LANMÒ epi an pasan, se yon santans ki ta egziste toujou nan dotyen peyi, men sa pa evite kèk lawon nan sosyete a kontinye fè krim pou sa.

Mwen sèten pèp ayisyen an konnen kilès k ap simen latwoublay nan kèlkeswa katye kote yo rete. Donk, la a menm gen yon sous enfòmasyon trè rich pou sa yo ki gen renn peyi a nan men yo aktyèlman. Lòt bagay nesesè pou gouvènman an ta fè se ta KREYE AKTIVITE pou angaje tout moun nan fè yon bagay. Yon GOUVÈNMAN ENTERIMÈ pa ta vle di youn ki jis la k ap fè yon kenbe pou lòt prezidan eli a . Sa ta dwe pito yon opòtinite bab e moustach pou demontre lidèchip ki ka gen yon EFÈ POZITIF sou gouvènman ki pral pran mayèt la e sa yo k ap vin annapre. Poukisa Ayiti chaje ak bandi? Repons lan SENP: pa gen aktivite pou kenbe chak moun okipe nan peyi a. Pa gen dout absans koze sila a pral pwodui tout yon seri gang.

Imajine w chak jèn ayisyen an(n) Ayiti ta andedan yon lekòl, yon kote y ap aprann yon metye, gen yon travay y ap fè kèlkonk�! (mwen di «jèn» paske si nou fè yon rechèch, n ap jwenn majorite nan gang sa yo se yon seri jèn nan laj ventan ou menm pi jenn toujou byenke n ap jwenn sa yo ki nan trantèn ou plis toujou).

Moun pa t ap wè ekip sa yo ak make lèsanpa nan lari, mele nan aktivite gang, ak yon seri jèn k ap dòmi nan lari lèswa, tout kote nan Pòtoprens (pami yo, anpil inosan). Vrèmanvre, se pa yo menm ki envante sitiyasyon sa a e sosyete ayisyèn nan ta dwe gen yon OBLIGASYON MORAL pou fè yon bagay POZITIF pou ede yo paske yo se mann menm sosyete sa a.

Si w di yo (ekip solid, ekip tyòbòlmekè sa yo) pa make lèsanpa nan lari, pa fè krim, pa fè sesi, pa fè sela� ou DWE kreye yon bagay pou yo pou kapab fini ak sa. Youn nan pwoblèm mwen genyen ak lidè ayisyen (ke m rele PÈDAN anpil fwa) sèke majorite nan yo pa gen yon VIZYON ALONTÈM pou Ayiti. SÈL rèv yo se MONTE SOU POUVWA epi yon fwa yo fin monte, yo pa konnen de ki lakyèl sa pou fè (2 men yo mare epi yo pa kapab panse fè kèk bagay pozitif pou kite dèyè kòm eritaj pou sa k ap vin ranplase yo). Fòk ou gen FYÈL pou vin yon bon lidè epi pou devlope bonjan lidèchip.

Dwe gen yon ATMOSFÈ AMIKAL ant FÒS POLIS AYISYEN AN ak PÈP AYISYEN an. Se te youn nan gwo pwoblèm LAME DEFEN an (yo te konsidere kòm ènmi pèp la olye zanj gadyen l � ke l te sou Duvalier ke l te aprè rejim brital sa a te fayi). Yon fwa tip KONFYANS sa a fin tabli ant LAPOLIS ak PÈP LA, pral gen yon kokenn siksè (nan pataje enfòmasyon ki va ede anpil nan rezoud pwoblèm sekirite a).

DWE gen tou DYALÒG MANCH LONG ant GOUVÈNMAN AN e PÈP LA (di yo men sa k ap fèt, kisa k dwe fèt, fè yo pran konsyans de patisipasyon yo nan kad devlopman peyi a � yon bagay trèzenpòtan epi etan gouvènman ki gen mayèt pouvwa a nan men l, ou pral kreye kanal pou patisipasyon pote fri [ aplikasyon filozofi KONBIT la nan devlopman global peyi a oubyen aplikasyon filozofi «grès kochon an kwit kochon an» ]. Yon gouvènman dwe kreye yon atmosfè pou montre pèp la ke l ap travay pou li e pou byennèt peyi l. Oken politisyen ayisyen pral gen siksen san yo pa ta mete bagay sa yo an(n) aplikasyon.

Moun k ap sikile ak zam (tèlkòm polis, ansyen manm lame defen an, manm gang) gen tandans atake sa yo ki san zam oubyen moun inosan. Sa se travay moun lach. Lojikman, moun ki pote zam legal (tankou manm fòs polis la), ta dwe SÈLMAN itilize l nan kad DEFANS LEJITIM men depi plizyè ane, Ayiti tounen yon peyi kòbòy. Donk, EDIKE FÒS POLIS LA ak PÈP AYISYEN an se yon bagay TRÈZENPÒTAN nan kad atenn kèk nan objektif KLE vizavi lapè.

(E. W. Vedrine � 3 desanm 2004)

Ki tip lame Ayiti bezwen ?

(yon tèks Emmanuel W. VEDRINE)

Prentan 2005

Si n al fè yon resansman epi nou ta mande pèp ayisyen an si yo ta vle lame a retounen, plis pase 95% ta di «non».

Lame Ayisyèn lan nan ventyèm syèk (ke Tonton Sam enplante nan ane 30 yo), absoliman se pa menm ak Lame Endijèn nan ki te batay kont pouvwa kolonyal nan diznevyèm syèk. Poukisa Ayiti ta bezwen yon lame: pou batay kont Dominiken? pou pwoteje pèp ayisyen? pou fè koudeta lè sa nesesè? pou chita netwaye zam pou touye Ayisyen inosan (kòm yo te fè nan koudeta pi sanglan ki te fèt 30 septanm 1991 lan)? pou mete o pouvwa moun ki pa popilè (yon bagay nou konnen ki fèt anpil fwa nan 20tyèm syèk la)?... Nou te ka kontinye poze yon dal ak yon pakèt kesyon ki relate wòl yon lame an (n) Ayiti.

Plis pase 16% Bidjè Nasyonal peyi a (nan ane 80 yo) ale nan lame, yon kokenn pèt plizyè milyon dola vèt! Lajan ki te kapab itilize nan edikasyon, agrikilti pou ede ak devlopman Ayiti, kreye travay pou pèp la.

Lame mwen panse Ayiti bezwen an se: yon lame (yon gwoup moun, enkli ansyen manm lame defen an) volontè pou travay nan plantasyon pyebwa, ede konstwi wout, ede nan devlope agrikilti epi patisipe nan lòt travay ke peyi a bezwen pou ale vè lavan. Tou depan bidjè peyi a demen, yo ka peye mesye sa yo (ki sèlman konn tire kòm metye) kèk dola pou fè travay sa yo ke peyi a bezwen brid sou kou.

Ayiti jis bezwen yon fòs polis pwofesyonèl (youn ki byen antrene tou) e youn ki byen ekipe (ki gen ekipman li bezwen pou fè travay li). Mwen sèten anpil moun sou fowòm ayisyen yo familye ak istwa Costa Rica nan sans sa a. Èske l pa pi bon pou yo san yon lame (depi nan fen ane 60 yo)? Poukisa pou sipòte yon enstitisyon ki p ap travay pou pwogrè yon peyi? Èske vrèmanvre yon lame ap fin ak tout tip gang ki pran nesans Ayiti nan fen ane 80 yo? (akoz vid politik ki te vin kreye)? Se yon bagay mwen doute. Li sèten ke Ayiti bezwen sekirite pou tout moun, men ann serye sou sa. Ann diskite meyè fason sa kapab fèt. Ann gade pwoblèm lwa (ki gouvène sa) Ayiti  epi lwa ki nesesè pou fikse, nan avantay tout sitwayen.

Zafè Lame Dayiti (si sa dwe kontinye egziste ou pa, pa depann de okenn gouvènman Ayisyen. Poudayè, lè ou se yon peyi okipe, ou pa gen lavwa o chapit pou pran desizyon (esklav pa pran desizyon pou mèt li) e patwon ki alatèt okipasyon an pa bezwen yon lame nonplis pou reyalize objektif li. Konben fwa yo repete sa (endirèkteman)? Èske nou janm di vrèman poukisa Lame Dayiti te egziste? Ki misyon lame defen an? Èske menm 2% Ayisyen ap gen odas di ke se yon enstitisyon ki te trè enpòtan e ki kontribye nan devlopman peyi a?

Majorite moun Ayiti, lè yo te wè yon chèf (kit li te «makout» (ak inifòm ou san inifòm) kit li te «militè», «atache», «chèf chimè», premye bagay ki te vin nan tèt yo se: «ènmi yo» (nan yon sans, yo pa t janm santi chèf la pou pwoteje yo). Chèf pa t janm = zanmi moun an Ayiti. Ann aprann viv nan reyalite, e reyalite tan an tou san sa, n ap toujou rete yon pèp k ap viv nan ilizyon, fè diskou gramatikal zewo fot (kòm Piram ta di) ki p ap abouti a anyen pou ede Ayiti.

Mwen ri kò pèdi lè kèk grenn odyansè sou kèk fowòm ta fè konnen «enpòtans lame a nan devopman Ayiti?» Alò ki lame? Lame Raketè? Bon si se sa, Ayiti deja gen twòp. Ki sekirite Lame Dayiti te janm bay pèp Ayisyen tout bon vre? Sou Divalye, Tonton an te netralize lame ak kreyasyon «tonton makout» yo men an menm tan, anpil nan militè yo te espyon Divalye e anpil nan nou konn sa tou. Èske menm lame sa a pa t manje nan fanmi/zanmi nou nan Fò Dimanch («Fò Lanmò»)? Èske menm lame sa a pa t patisipe nan «les vêpres de Jeremie» e tandòt gwo krim kote plizyè Ayisyen inosan pèdi lavi yo? Men nan tout lwa gen esepsyon; se vre te gen «kèk» moun serye nan Lame Dayti (ki te eseye chavire diktati sanginè sa a men ki pa t reyisi e ki pèdi lavi yo) men pa t reyèlman gen anyen yo te ka fè tout bon pou ede nan devlopman peyi a.

An jeneral, lè n ap pale de lame, nou pa dwe wè sèlman kèk grenn sòlda k ap make pa (swe kou pitit kokobe, mèg kou tako – alò pitit Sòyèt) ak yon fizi Tonton Nò + yon bayonèt ladan e pou fizi sa a tire fò l pise pou plon an pou chofe l , men se tout yon enstitisyon ki divize an plizyè branch e ki mande plizyè milyon dola vèt pou alimante l. Èske nan sitiyasyon ekonomik Ayiti ye la a li reyèlman bezwen yon enstitisyon ki pa pwodiktif pou peyi a pou l ta envesti plizyè milyon ladan? E nou wè sa Lame Dayiti remèt apre diktati kraze zo Divalye a chavire an 1986. Sa k pase? Kòm Dinasti Divalye a se te yon diktati sivil , enben lame (kòm enstitisyon ki pa t dwe nan politik) vin kreye yon diktati militè li menm, soti sou Jeneral Nanfi (lè koudeta kòmanse fèt) pou rive sou Jeneral Avril (kòmansman 1990) epi lame reprann mayèt enkonstitisyonèl la (ak koudeta 30 sept. 1991) sou lebedyans Jeneral Sedras (byenke yo te mete kèk popetwèl sou pouvwa kòm prezidan /premye minis - men o fon, se lame ki t ap fè e defè sou lòd patwon blan an) jis pou rive nan mwa oktòb 1994.

Pandan tan sa yo, èske Lame Dayiti montre l te vle fè yon bagay pozitif pou peyi a tout bon? Se kesyon enpòtan pou tout Ayisyen ta poze, patikilyè kèk entelektyèl (moun nou ta panse ki gen bon sans) k ap pale anpil sou kesyon «retou lame a» ki p ap abouti a anyen. Enben repons lan se pito: ratibwazay total sou pèp la atravè peyi a. Gen yon gran diferans ant «mete lòd nan dezòd» (kontwole bandi k ap fè dezòd, moun k ap simaye latèrè ou latwoublay) ak «pèsekite moun inosan» pou opinyon yo oubyen pou yon kandida patikilye yo te chwazi. Pèp Ayisyen an, ke kèk moun panse analfabèt la, viv reyalite peyi a chak jou Bondye mete e li ka esplike nou fen e byen (fil an egui) reyalite politik peyi a pase l diplome nan Inivèsite Lavi. Moun ki malad, se yo k konn remèd.

(E.W.Vedrine, otè roman Sezon sechrès Ayiti )

KISA AYITI KA BENEFISYE DE KOWALISYON KANDIDA ALAPREZIDANS YO LAVÈY ELEKSYON PREZIDANSYÈL?

E. W. VEDRINE,
desanm 2005

Pa tèlman lontan an novann, nèf (9) kandida (ki sot nan diferan pati politik, kèk endepandan) fè yon tètkole pou fòme yon kowalisyon ak bi pou genyen eleksyon yo nan premye ou dezyèm tou. Obsèvatè kapab poze yon dal ak yon pakèt kesyon konsènan yon tèl estrateji e poukisa se kounyeya kowalisyon sa a fèt, yon moman patikilye.

Sa k komik lan pou n pran an konsiderasyon se: èske kowalisyon sa a se yon estrateji pou mesye entelijan yo ta pran moso nan gato a? La a, pesonn pa kapab nye ke gen, yon sans, «inyon», men èske se yon inyon vrèman pou sove Ayiti? Lè nou rale yon bak nan epòk kolonyal lè ofisye nwa, milat, mawon t ap goumen youn kont lòt, Desalin (ak tout senserite) t ap eseye fè sa l te kapab pou montre yo ke ènmi komen an se te pito Lafrans epi li te ini yo kont ènmi sa a. «Inyon» sa a zansèt nou yo (ki fonde Ayiti) t ap reve, nan yon sans, vin tounen tit batistè Ayiti «L’union fait la force» (Ansanm nou fò). An menm tan, kèk nan ofisye wo grade sa yo t ap panse tou a avantaj yo (nan sans kisa yo ta benefisye apre Revolisyon Ayisyèn nan).

Desalin te gen nan tèt li yon plan sosyal byen laj ki ta benefisye tout moun, e nan plan sa a tou, li ta gen pou «rekonpanse» ti sòlda yo ki te goumen ak tout nanm e fòs yo nan «Bataille de Vertière» (18 novanm, 1803). Bon, kèk (nan ofisye wo grade sa yo) pa t renmen plan Desalin lan (kouwè «refòm agrè» ki te enkli ladan e ki ta, yon fason, bay ti sòlda pye atè sa yo pouvwa). Se pa t yon bagay ki te fè gwo mesye yo plezi paske, sètènman, yo konnen benefis yo ta an je) e sa, nan yon sans, kontribye anpil nan asasina Desalin (17 oktòb 1806).

Donk, poukisa kandida sa yo ta rete tann jouk lavèy eleksyon prezidansyèl yo pou fòme yon tèl kowalisyon? Poukisa sa pa t fèt kèk mwa avan? Sa, nan yon sans, fè nou sonje «Gwoup 184» la ki te mase kont Aristid an 2003, bay presyon pou l ta kite pouvwa a (byenke misye pa t janm vle) epi yon fwa yo (Etazini, Lafrans, Kanada) te fòse Aristide pran egzil, lyen ki te egziste antre a - ki t e gen yon sèl bi (fè Aristid ale), pa la ankò. Sa bay yon ide ke yo te ini tanporèman pou avantaj pèsonèl yo, men se pa t yon bagay pou ta eseye sove Ayiti nan pwoblèm li ye, lè manm elit kowonpi sa yo (ak pouvwa ekonomik) pa janm eseye ede oubyen kontribye nan devlopman Ayiti, ta alatèt gwoup sa a tou. Yo, nan yon fason, rive manipile mas pèp la pou suiv yo ak espwa yo ta amelyore sitiyasyon ekonomik viktim sa yo.

Lè n retounen a kesyon sou kandida yo, repons lan klè kou jou: pa reyèlman gen yon vizyon pou sove Ayiti. Tout moun santi yo kalifye pou prezidan oubyen fòk se sèl pòs yo ta genyen pou fè yon bagay grandyoz pou rale Ayiti nan falèz kote l tonbe a. Konbyen tan kowalisyon sa a pral dire? Men manman kesyon an! Repons lan, san okenn dout: pou yon period «trè kout» paske estrateji ki dèyè l se pou youn nan kandida kowalisyon an ta ranpòte eleksyon yo epi mete manm pwòp pati politik yo nan nouvo gouvènman ki ta fòme a. Men malgre tou, nou kapab kontinye wè konsèp «inyon» an, men èske se youn ki va youn tout bon (an ka si youn nan manm kowalisyon an pa genyen) pase nou deja prevwa batay pami menm manm sa yo pou pòs «X» ak «Y» ke yo ta renmen genyen nan Nouvo Gouvènman y ap reve a menm si yo pa ta kalifye pou ranpli fonksyon pòs la.

Filozofi ‘inyon’ se yon bagay nou wè patou la a si pral gen yon dezyèm tou, kote youn nan manm kowalisyon an ta gen pou l pran pa nan dezyèm tou a. Manm sa a, san okenn dout, ta gen sipò rès «uit» yo. Men kisa ki ta rive nan ka kote oken manm pa ta genyen? Yon lòt manman kesyon nou ka soulve. Si yon manm genyen, èske Gouvènman Kowalisyon an sa a pral reyèlman travay ansanm pou sove Ayiti? Travay pou rekonstwi Ayiti (kote yo ta pataje «plan gouvènman yo», yon bagay pifò nan yo pa genyen)? Èske y ap jis la pou mete zanmi yo, manm pwòp pati yo nan yon seri pòs kle (menm si yo pa ta kalifye pou sa, yon bagay nou wè deja sou gouvènman Lavalas la)? Èske y ap kapab rete soude pou omwen yon ane san goumen youn kont lòt pou enterè pèsonèl? Se tout yon seri kesyon kle nou kapab poze pandan majorite pòv inosan ki manipile a pral jete bilten vot yo. Men vrèman, vote pou kilès? Vote pou kisa? Kilès vrèman ki pral gen pouvwa? Pouvwa pou fè kisa? Èske se pouvwa pou travay ansanm pou yon lòt Ayiti? Pèp Ayisyen an ta gen pou l rete tann e li fin tounen pwatann deja nan rete tann depi plis pase desanzan.

Donk nou wè fòmasyon yon kowalisyon ki enplike, nan yon sans, ke kandida sa yo, pran sant yon bagay. Hm! Yon estrateji entelijan! Gen yon tip de «krent» souzantandi ki fòse yo fòme yon blòk, e gen tou posiblite pou yon dezyèm kowalisyon ta fòme. Men nou pa konnen kilès ki ta ladan l, e gen kèk kandida endepandan. Ankò, nou kapab toujou kesyone bi yon dezyèm kowalisyon (nan lespri nou) ta genyen. Si l fòme, èske manm yo pral vrèman gen yon vizyon pou travay ansanm pou sove Ayiti oubyen pou sove enterè pèsonèl yo? Ak reyalite politik la an(n) Ayiti, pifò Ayisyen oblije fòse tèt yo pou tounen «Sen Toma» oubyen fò yo ta wè pou kwè tout bon. Se te yon plezi pou mwen pou diskite kèk nan koze sa yo ak pwofesè Marc Prou (University of Massachusetts-Boston) ki toujou ap suiv filyè devlopman politik yo an(n) Ayiti. (E .W. Vedrine).

Viv oubyen aba lame: pawòl tafya kèk ayisyen

E.W.Vedrine

27 oktòb 2006

Se pa yon kesyon kouri di VIV oubyen ABA. Youn nan pwoblèm pèp ayisyen sèke li trè emosyonèl, li aji sou emosyon pou ti krik ti krak. Depi bon bout tan m ap suiv sikoloji kèk Ayisyen (konsèvatif) sou entènèt la nan kijan yo ta abòde kesyon «lame». Sa k pi grav la, moun mwen remake ki ta swadizan rive lwen lekòl pa pran tan pafwa pou fè yon seri analiz lojik. Yo kite emosyon, fanatis pote yo ale. «Voye monte» toujou jwenn ti plas li.
Si kèk nan nou ta dakò ak retou lame, mwen rete kwè fò nou ta trè presi an tèm de ki lame o jis nou ta renmen wè:

Èske majorite Ayisyen ta renmen wè yon lame kraze zo retounen nan figi l ankò?
 
Èske pèp ayisyen ta renmen wè yon lame tisousou k ap nèke tann lòd nan men blan pou l kraze pwòp pèp li?
 
Èske pèp ayisyen an ta renmen wè yon lame k ap fè koudeta adwat agoch pou mete moun li vle sou pouvwa?
 
Èske pèp ayisyen ta renmen wè yon lame ki jis an favè yon ti gwoup moun, ki la pou defann enterè ti gwoup sa a senpman ak etranje?
 
Donk mwen pa kwè nan voye monte lè nou vle diskite toutbon kesyon enpòtan ki konsène Ayiti.

Li klè kou jou ke de twa ti grenn polis an(n) Ayiti, san bonjan zam nan men, zam zamfannfwa, p ap ka rive fè yon travay efikas nan kad bay tout popilasyon an sekirite, nan kad dezame atoufè, kidnapè, k ap sikile toujou e k ap fè lapli e lebotan. Men èske pou otan sa mande retou ansyen lame a ki te bay pèp ayisyen repiyans jiska dat disparisyon l? Nou di «disparisyon» paske li pa vrèman an fonksyon depi bon bout tan epi palman an nonplis, poko vote sou eliminasyon fizik li.

Wi, Ayiti bezwen yon «fòs ame» ki pa bezwen pote non «lame». Mwen menm, pèsonèlman, mwen wè yon JANDAMRI NASYONAL oubyen GAD NASYONAL ki ta simaye nan tout rakwen peyi a epi pou bay an menm tan, POLIS NASYONAL LA, ranfò. Kijan pou rekrite moun sa yo? Yon lòt kesyon pou n egazanminen. Èske yo ta dwe foure ladan ansyen militè ki te gen move dosye deja, sa yo ke men yo tranpe nan tout krim? Yon lòt kesyon pou n reflechi sou li. Kilès ki pral antrene yo?Pou sèvis kilès? Epi mwen pa kwè se ta montre yo tire sèlman ki pi enpòtan kòm metye.

Nan diskisyon sa a, mwen wè tout yon pwogram ki panche sou SIVIS («le civisme»), sètadi li enpòtan pou yo ta jwenn yon fòmasyon ki defini bi travay yo anvè lapatri, yon fòmasyon kote pou yo pa la kòm ènmi pèp la (jan pèp la te wè ansyen lame a) men pito zanmi pèp la, moun k ap pwoteje pèp la. Se pa annik ekri koze byen long nan lang an franse sou sijè sa a ki pral solisyone pwoblèm Ayiti. Vin bò tab la, parèt sou entènèt la pou n brase lide, twoke like, pou n egzanminen ansanm pwoblèm Ayiti an lon e an laj epi gade posiblite tout solisyon yo.

Kisa Ayiti bezwen o jis? Ay, anpil koze nan repons sa a. Premyèman lè n ap analize tout pwoblèm yo depi apre depa Divalye (7 fevriye 1986), nou remake yon kokenn vid, sa nou ta rele nan lang anglè «political vacuum» (vid politik). Nou wè voye monte sou gwo sijè ki ta dwe diskite, nou wè fanatis ki la pi rèd, nou wè moun k ap di yo se kominis (komilis), sa k ap di yo se maksik lenis, liberalis, sosyalis? anfen tout «is» nou te ka site. Men pandanstan, vrè pwoblèm nan pa janm reyèlman atake sou yon baz pou abouti a anyen konkrè nan avantay mas la k ap soufri depi digdantan.

Se pa tèl ou tèl pati politik ki pral solisyone pwoblèm Ayiti. Se pa tèl ou tèl kandida alaprezidans ki pral solisyone pwoblèm peyi a. Nou bezwen lwa (pa lwa ginen ki bèbè, etatad) men bonjan lwa lachanm ak prensip pou tout moun suiv. Lalwa ta dwe la pou tout moun obsève e sa ki vyole l ta dwe peye konsekans lan. Poudayè, yon prezidan, yon premye minis pa ta gen okenn dwa fè e defè kòm sèl kòk baskou. Yon bonjan palman ta dwe la pou mande dekiprevyen manigans konsa, dekiprevyen abi pouvwa yo epi tradui yo lajistis. Men èske nou ko gen yon palman konsa? Èske palman pa toujou dan griyen, penyen lage? Ki travay gwoup endividi, sosyete sivil, patati patata pou ta rete veyatif nan koze konsa, nan veye si moun alatèt yo p ap vyole lalwa oubyen si yo pa ta pi wo pase lalwa, si lalwa pa ta sèvi papye ijyenik pou yo?

Repons a tout kesyon sa yo rete yon mistè pou anpil nan nou k ap reve chanjman pou jis kounye. Ankò, Ayisyen aji ak emosyon prèske nan tout sa y ap fè. Ann pran san nou, ann kalma kò nou pou n analize pwoblèm Ayiti ansanm. Se pa sempman yon grenn lidè, yon grenn pati politik ki ta sous pwoblèm yo, men pito se tout yon eritaj depi plis pade desanzan. Donk ann ale nan sous la pou analize pwoblèm yo epi wè preskripsyon posib yo. Mwen rete kwè ke gen posiblite chanjman Ayiti men fòk nou tout, dabò, kòmanse pa chanje fason nou panse ak fason n ap aji. (E. W. Vedrine)

Sijè pou debat nan Medya Ayisyen nan Dyaspora
Avèk anpil ane esperyans nou nan Etazini, vwayaj nou nan Amerik Latin (Karayib, Santral, Sid), Amerikdinò, Ewòp, Pwogram d Echanj (ak inivèsite ameriken an Espay), e ti pasaj nou nan Medya Ayisyen Boston (Haiti-Diaspora Inter, 1996-97),e anpil entèvyou ak Medya Ayisyen nan Boston, sa ankouraje n panse plis sou sa ki dwe fèt nan medya a ke kominote nou bezwen.
Ansyen jenerasyon an vini, y ale. Jèn jenerasyon an pral pran mayèt la. Kisa jenerasyon avan an kite deyè pou travay la kapab kontinye, e pou l fèt pi byen, espesyalman avèk aksè teknoloji a ban nou jodiya?
Nou vle remèsye jounalis Gary Zizi (ak plis pase 41 ane esperyans nan medya a), direktè emisyon Nouvel Horizon International (Radio Tele Boston) pou gwo travay li nan Kominote Ayisyen nan Boston. Li te envite n patisipe nan diskisyon plizè sijè nan cho radyo l an liy.
Nou vle remèsye pwofesè Bonel Oxiné, (Fakilte Lengwistik Aplike [FLA] – Inivèsite Leta Ayiti) pou yon lis tit Memwa de Sòti (A Bibliography of Theses and Dissertations related to Haiti, 2011–2020) li kontribye ladan tou, ansanm ak elèv li Fessando Suffren.
N ap salye travay konpatriyòt Wilner Auguste (yon lidè kominote enfatigab), youn nan veteran nan Medya Ayisyen nan Boston, yon potomitan nan fondasyon Toussaint Louverture Cultural Center (TLCC - Boston), e nan Tele Kreyòl. Auguste se Youn nan manm fondatè pwogram televizyon sa a (depi prèske yon senkantèn ane.
Se te yon plezi pou n te patisipe nan prezantasyon selebrasyon Mwa Kreyòl  an kolaborasyon ak animatè e edikatè Orèsjozèf (Oreste Renel Joseph). Istwa lang kreyòl la de epòk kolonyal a 2022 pa t rate [Vokal]). Nou pa ka bliye kèk lòt konpatriyòt nan medya ki te entèvyouwe kèk ane de sa (Carline Desiré, David Cangé, Duquelas Colas, Emmanuel René, Fritz Alvares, Gotson Pierre, Jan Mapou, Joel Theodat, Josias Joseph (Kiraso, lidè kominotè),   Keslèbrezo (Kesler Brézault), Marc Prou, Myriam Lavache (Curaçao, community leader), Tontongi (Eddy Toussaint, Trilingual Press), Winer Pacombe, Roro Jean, Serge Claude Valmé, Wilsonn Telimo Lwi… ke n mansyone nan Entwodiksyon & Rekonesans youn nan liv nou, An annotated Bibliography on Haitian Creole (700 p, 2003).






















































